Adán, Set, Enós,
Cainán, Mahalalel, Jared,
Henoc, Matusalén, Lámec,
Noé. Noé ra'ykuéra: Sem, Cam ha Jafet.
Jafet ra'ykuéra: Gómer, Magog, Madai, Javán, Tubal, Mésec ha Tirás.
Gómer ra'ykuéra: Asquenaz, Rifat ha Togarmá.
Javán ra'ykuéra: Elisá, Tarsis, Quitim ha Rodanim.
Cam ra'ykuéra: Cus, Misraim, Fut ha Canaán.
Cus ra'ykuéra: Sebá, Havilá, Sabtá, Raamá ha Sabtecá. Raamá ra'ykuéra: Sebá ha Dedán.
Cus, Nimrod ruva'ekue. Ha ñepyrũrã, upe kuimba'e imbaretéva yvy ári.
Mizraímgui osẽ ludéo, anaméo, lehabíta, naftuhíta,
patruséo, casluhíta ha caftorítakuéra ha ãvagui ou filistéokuéra.
Canaán, Sidón ha Het ruva'ekue. Sidónva'ekue ita'ýra ypykue.
Canaángui osẽ ko'ãva: jebuséo, amorréo, gergeséo,
hevéo, aracéo, sinéo,
arvadéo, semaréo ha hamatéokuéra.
Sem ra'ykuérava'ekue: Elam, Asur, Arfaxad, Lud ha Aram. Aram ra'ykuérava'ekue Us, Hul, Guéter ha Mas.
Arfaxad, Sélah ruva'ekue, ha Sélah Éber ruva'ekue.
Éber ita'ýra mokõi: peteĩ héra Péleg, ha'e oikovépe oñepyrũ haguére pe yvy oñemboja'o. Ityvýra héra Joctán.
Joctán ra'ykuéra Almodad, Sélef, Hasar-Mávet, Jérah,
Hadoram, Uzal, Diclá,
Obal, Abimael, Sebá,
Ofir, Havilá ha Jobab. Ko'ãva Joctán ra'yva'ekue.
Sem, Arfaxad, Sélah,
Éber, Péleg, Reú,
Serug, Nahor, Térah,
ha Abram ha'éva Abraham.
Abraham ra'ykuéra: Isaac ha Ismael.
Ismael ñemoñare ko'ãva: Nebaiot, Ismael ra'y ypykue, Quedar, Abdeel, Mibsam,
Mismá, Dumá, Masá, Hadad, Temá,
Jetur, Nafís ha Quedemá. Ko'ãva Ismael ra'ykuéra.
Queturá, Abraham kuña, membykuéra: Zimrán, Jocsán, Medán, Madián, Isbac ha Súah. Jocsán ra'ykuéra: Sebá ha Dedán.
Madián ra'ykuéra: Efá, Éfer, Hanoc, Abidá ha Eldaá. Opa ko'ãva Queturá ñemoñare.
Abraham Isaac ru. Isaac ra'ykuéra: Esaú ha Israel.
Esaú ra'ykuéra: Elifaz, Reuel, Jeús, Jaalam, Coré.
Elifaz ra'ykuéra: Temán, Omar, Zefo, Gatam ha Quenaz. Ikuña Timnágui Elifaz ita'ýra Amalec.
Reuel ra'ykuéra: Náhat, Zérah, Samá ha Mizá.
Seír ra'ykuéra: Lotán, Sobal, Sibón, Aná, Disón, Éser ha Disán.
Lotán ra'ykuéra: Hori ha Hemam. Timná, Lotán reindy.
Sobal ra'ykuéra: Alván, Manáhat, Ebal, Sefó ha Onam. Sibón ra'ykuéra: Aiá ha Aná.
Aná, Disón ru. Disón ra'ykuéra: Hemdán, Esbán, Itrán ha Querán.
Éser ra'ykuéra: Bilhán, Zaaván ha Jaacán. Disán ra'ykuéra: Us ha Arán.
Ko'ãvava'ekue mburuvicha guasukuéra oisãmbyhyva'ekue Edómpe, Israelgua oguereko mboyve mburuvicha guasu: Bela, Beor ra'y. Itáva guasu héra Dinhaba.
Omano rire Bela oisãmbyhy Jobab, Zérah ra'y Bosragua.
Omano rire Jobab oisãmbyhy Husam Temangua.
Omano rire Husam oisãmbyhy Hadad, Bedad ra'y, ipu'akava'ekue Madián guáre Moab ñúme ha itáva héra Avit.
Omano rire Hadad oisãmbyhy Samlá, Masrecagua.
Omano rire Samlá oisãmbyhy Saúl Rehobotgua. Pe táva oĩ ysyry rembe'ýpe.
Omano rire Saúl oisãmbyhy Baal-Hanán, Acbor ra'y.
Ha omano rire Baal-Hanán oisãmbyhy Hadad tavagua hérava Pau. Hadad rembireko héra Mehetabel, Matred rajy ha Mezaab remineno.
Omano rire Hadad, Edom ruvichakuéra ko'ãvava'ekue: Timná, Alvá, Jetet,
Oholibamá, Elá, Pinón,
Quenaz, Temán, Mibsar,
Magdiel ha Iram. Ko'ãvava'ekue Edom ruvichakuéra.
Upéicha opa Israelgua réra ojehai mburuvichakuéra Israel ha Judagua kuatiápe ojereraha ramo guare Babilóniape hembiapo vaikuére.
Umi ou tenondéva opyta jeývo ijyvy ha itávakuérape, Israelgua levíta, pa'ikuéra ha tupao pytyvõha.
Jerusalénpe opyta Judá, Benjamín, Efraín ha Manasés ñemoñaregua.
Judá ñemoñaregua, ko'ãva: Utai Amihud ra'y, kóva Omrí ra'y, kóva Imri ra'y, kóva Baní ra'y, Fares ñemoñaregua. Fares Judá ra'y.
Silonítakuéra: Asaías, pe ta'ýra ypykue.
Zérah ñemoñare: Jeuel ha igéntekuéra, 690 kuimba'e.
Benjamín ñemoñaregua: Salú Mesulam ra'y, kóva Hodavías ra'y, kóva Asenúa ra'y.
Ibneías Jeroham ra'y, Elá Uzí ra'y, kóva Micrí ra'y; Mesulam Sefatías ra'y, kóva Reuel ra'y, kóva Ibnías ra'y.
Igéntekuéra iñemoñarekuéra javeve, 956. Opa ha'ekuéra ojohogagua ruvicha.
Pa'ikuéra: Jedaías, Joiarib, Jaquín,
Azarías Hilquías ra'y, kóva Mesulam ra'y, kóva Sadoc ra'y, kóva Meraiot ra'y, kóva Ahitub ra'y, tupao ruvicha guasu,
Adaías Jeroham ra'y, kóva Pashur ra'y, kóva Malquías ra'y; Masai Adiel ra'y, kóva Jahzera ra'y, kóva Mesulam ra'y, kóva Mesilemit ra'y, kóva Imer ra'y;
ha igéntekuéra. Umíva 1.760 ogagua ruvicha, kuimba'e katupyry tupao rembiapópe.
Levítakuéra ko'ãva: Semaías Hasub ra'y, kóva Azricam ra'y, kóva Hasabías ra'y, Merarigua;
Bacbacar, Heres, Galal ha Matanías Micaías ra'y, kóva Zicrí ra'y, kóva Asaf ra'y;
Abdías Semaías ra'y, kóva Galal ra'y, kóva Jedutún ra'y; Berequías, kóva Asá ra'y, kóva Elcaná ra'y, oiko netofatíta rógakuérape.
Okẽ rerekuakuéra ko'ãva: Salum, Acub, Talmón, Ahimán, Salum; kóva ityvýra ha huvichakuéra
ha, ko'ágã peve, mburuvicha guasu rokẽ oĩva kuarahy resẽ gotyo rerekua. Ãva, levítakuéra rekoha rokẽ rerekua.
Salum Coré ra'y, kóva Ebiasaf ra'y, kóva Coré ra'y ha ipehẽngue coreítakuéra. Umíva oñangareko tupao rokẽre, ymave itúvakuéra ypykue oñangareko haguéicha Ñandejára rekoha rokẽre.
Upéva mboyve, Finees Eleazar ra'y, huvichakuéra. Ñandejára toĩ hendive!
Zacarías Meselemías ra'y, tupao rokẽ rerekua.
Umi okẽ rerekua ojeporavóva 212, ojehaiháicha rogagua kuatiápe oĩva umi távape ha'ekuéra oiko haguépe. David ha mba'e rechahára Samuel umi omoĩva chupekuéra ko tembiapópe, ojeroviágui hesekuéra.
Ha'ekuéra ta'ýrakuéra ndive ojopyru tupao rokẽ ñangarekópe.
Oĩ okẽ rerekua irundyve táva yke gotyo: kuarahy resẽ, kuarahy reike, yvatévo ha yvy gotyo.
Igéntekuéra oikóva pe távape, oipytyvõ jepi chupekuéra oipyrúvo chupekuéra 7 ára aja.
Umi irundy okẽ rerekua tenondegua katu, umíva levíta ha oĩ mante hendápekuéra, oñangarekóvo umi koty ha mba'e repyeta ryru tupao peguáre.
Ohasa pyhare tupao jerére, hi'árikuéra oĩgui oñangarekóvo tupao rehe ha oipe'ávo hokẽ ko'ẽmba rire.
Oĩ ha'ekuérava oñangarekóva tembiporu tupao peguáre. Ha'ekuéra oguenohẽ ha omoinge jeyva'erã umi tembiporu ha oipapava'erã ohecha haguã oĩmbápa.
Oĩ avei umi oñangarekóva ambue tembiporukuéra ha umi mba'e oñemboykéva Tupãme guarã rehe ha avei trígo ku'i, kaguy, ñandyry, insíenso ha mba'e ryakuã porãre.
Oĩ pa'i ojapóva mba'e ryakuã porã,
ha peteĩ levíta hérava Matatías Salum coreíta ra'y ypykue. Upéva ojapova'erã pe mbuja oñekuave'ẽtava Tupãme.
Oĩ ipehẽnguekuéra coatítava ojapova'erã umi mbuja oñemboykéva Tupãme ha oñemoĩva ojohysýire altar ári pytu'uha árape.
Oĩ avei opurahéiva, levítakuéra rogagua ruvicha, oikóva koty tupaópe guápe, nomba'apóiva ambue mba'épe, oĩgui ára ha pyhare hembiapo haguã tupaópe.
Ãvava'ekue levítakuéra róga ruvicha, iñemoñarekuéra javeve, oikóva Jerusalénpe.
Táva Gabaónpe oiko Jehiel Gabaón ru. Hembireko héra Maacá.
Ita'ýrakuéra: Abdón, pe ijypykue. Upéi Sur, Quis, Baalá, Ner, Nadab,
Guedor, Ahió, Zacarías ha Miclot,
upéva Simam ru. Ko'ãva avei, ityvýrakuéraicha, oiko hendivekuéra Jerusalénpe.
Ner Quis ru, kóva Saúl ru, Saúl katu Jonatán, Malquisúa, Abinadab ha Es-Baal ru.
Jonatán ra'y Merib-Baal Micaías ru.
Micaías ra'ykuéra Pitón, Mélec, Tarea ha Ahaz.
Ahaz, Jará ru, kóva Alémet, Azmávet ha Zimrí ru; Zimrí Mosá ru,
ha Mosá Biná ru, kóva Refaías ru, kóva Elasá ru, kóva Asel ru.
Asel ra'ykuéra 6: Azricam, Bocrú, Ismael, Searías, Abdías ha Hanán. Ko'ãva Asel ra'y.
Filistéokuéra ondyry Israel guáre, ha Israelgua oguevi chuguikuéra, hetaiterei omano haguére yvyty Guilboa héravape.
Filistéokuéra katu omuña Saúlpe ha ojuka ita'ýrakuéra Jonatán, Abinadab ha Malquisúape.
Upéi ojeitypaite hikuái Saúl ári ha umi hu'y poiha ojapi chupe.
Upévare Saúl he'i imoirũhárape: “Enohẽ nde kyse puku ha che juka, ani ou umi tekove ahẽ ha oñemboharái che rehe.” Iñirũ katu okyhyje ha ndojaposéi. Upémarõ Saúl ohekýi ikyse puku ha ojeity hi'ári.
Ha iñirũ ohechávo Saúl omano hague, ojeity avei ha'e ikyse puku ári ha omano.
Péicha omano pe árape Saúl, mbohapy ita'ýra ha opa rogagua.
Ha umi Israelgua oikóva ñúme ohechávo Israel ñorãirõhára oguevi hague, ha Saúl ha ita'ýrakuéra omano hague, osẽ itávakuéragui ha okañy avei. Upérõ filistéokuéra oguahẽ ha opyta oiko umi távape.
Upe ára ambuépe, filistéokuéra osẽ oipe'ávo umi mba'e te'õnguére oĩva, ha ojuhu Saúl ha ita'ýrakuéra re'õngue ojepysóva yvyty Guilbóape.
Upérõ oipe'a Saúl ao ha hi'árma ha oñakã'o rire hetekue oguerahauka iñakãngue opa rupi hetã pýre oikuaauka haguã hetãgua ha itupãnguérape.
Upéi omoĩ Saúl árma itupãnguéra tupaópe ha omosãingo Saúl akãngue itupã gua'u Dagón tupaópe.
Jabés Galaad guápe oĩva oikuaávo mba'épa umi filistéo ojapo Saúl rehe,
oñemoĩ peteĩ ñe'ẽme umi kuimba'ekuéra ipy'a guasuvéva ha ogueraha Saúl ha ita'ýrakuéra retekue Jábespe. Upépe oñotỹ hikuái peteĩ yvyra máta guýpe. Upéi oguerombyasy chupekuéra ha ohasa okaru'ỹre 7 ára pukukue.
Upéicha omano Saúl ojapo haguére ivaíva na iñe'ẽ rendúivo Ñandejárape ha omba'e porandúvo kuñáme ohenóiva omanova'ekue ãnguépe,
oporandu rangue Tupãme. Upévare Ñandejára oipe'a chugui hekove, ha ome'ẽ pe tetã sã David, Jesé ra'ýpe.
Opa Israelgua oñembyaty ha oho oñe'ẽ David ndive Hebrónpe. Upépe he'i chupe: —Ore hína nde rehegua,
ha jepémo Saúl mburuvicha guasuva'ekue, ndénte voi reisãmbyhyva'ekue Israel guápe ñorãirõháme. Hi'arive Tupã nde Jára ome'ẽva'ekue ndéve iñe'ẽ, ndetaha pe oisãmbyhýva hetã Israélpe.
Upéicha opa myakãhára Israelgua oho ha oñe'ẽ David ndive Hebrónpe, ha ha'e oñoñe'ẽ me'ẽ hendivekuéra, omoĩvo Tupãme mba'e rechahárõ. Upérõ ha'ekuéra omoĩ Davídpe Israel ruvicha guasúrõ, Tupã he'i haguéicha Samuel rupi.
David ha opa Israelgua oho Jerusalénpe, upéva Jebús. Jebuséokuéra oiko upépe,
ha he'ika hikuái Davídpe: “Nde nga'u piko reikéta ápe!” David katu oike pe táva mbarete Siónpe, upéva ko'ágã David táva.
David he'iva'ekue: “Pe ojuka raẽva peteĩ jebuséo, upévata mburuvicha tenondegua”. Joab, Seruiá memby, pe ondyry raẽva'ekue, ha oñemoingo mburuvichárõ.
Upéi David oñemohenda pe táva oñeñangareko mbaretévape, ha upévare oñembohéra “David táva”.
Upéi omopu'ã pe táva ijerekuévo, upe jupiha guive. Joab omopu'ãmba jey pe táva rembyre.
David oñemombareteve ohóvo arako'ẽre ha Ñandejára ipu'akapáva oĩ hendive.
Ko'ãva hína ñorãirõhára ruvicha David oguerekóva, ojepytasóva ijykére ha opa Israelgua ndive ojoko mbaretéva chupe iguapyhápe ha ojapo chugui mburuvicha guasu, Ñandejára he'i haguéicha Israel guápe.
Ãva hína umi David ñorãirõhára ipy'a guasuvéva réra: Jasobeam Hacmoní ra'y, kóva hína umi mbohapy ipy'a guasuvéva ruvicha. Peteĩ jey ojuka 300 kuimba'e ikyse yvukúpe.
Hapykuéri ou Eleazar, Dodó pe ahohíta ra'y, upéva peteĩ umi mbohapy ipy'a guasuvévagui.
David ndive oĩ Pas-Damim héravape, filistéokuéra ijatýrõ guare upépe ñorãirõrã. Upépe oĩ peteĩ sevadaty, ha Israelgua ñorãirõhára oguevi ramo filistéokuéragui,
ha'e opyta pe ñu mbytépe oñorãirõ haguã, ha ipu'aka filistéokuérare. Upe árape Ñandejára ohundiete filistéokuérape.
Peteĩ jey mbohapy umi 30 ipy'a guasuvéva apytégui oho pe Ita guasúpe ojotopa haguã David ndive oĩva Adulam itakuápe. Filistéokuéra omoĩ hekoha Refaim ñúme.
David oĩ táva mbaretépe, ha peteĩ filistéokuéra aty katu oĩ Belénpe.
Ha David he'i: “Hay'usetépa pe ykuágui oĩva Belén rokẽme!”
Upérõ umi mbohapy kuimba'e py'a guasu oike filistéokuéra rekohápe, oguenohẽ y pe ykuágui oĩva Belén rokẽme ha ogueraha Davídpe. David katu ndoy'uséi, ha oñohẽ pe y, mba'e kuave'ẽmby ramo Ñandejárape,
he'ívo: “Ani ágã Tupã oheja ha'u ko ýgui mba'eveichavérõ. Ha'éne ha'úrõ guáicha ko'ã kuimba'e ruguy, omoĩva'ekue hekove ogueru haguã chéve!” Ha ndoy'úi. Ko mba'e imombe'upyrã ojapo umi mbohapy kuimba'e py'a guasu.
Abisai, Joab ryvyva'ekue umi 30 kuimba'e py'a guasu ruvicha. Peteĩ jey ondyry 300 kuimba'ére ikyse yvukúpe ha ojuka chupekuéra. Upéicha herakuã guasu umi 30 apytépe,
ha ojupi yvateve chuguikuéra, oikóvo huvichakuéra. Umi mbohapy kuimba'e py'a guasúpe katu nombojojái.
Benaías, Joiadá ra'y, táva Cabseel pegua, kuimba'e py'a guasuva'ekue ha ojapo heta imombe'upyrã. Ha'e pe ojukava'ekue umi mokõi Ariel ra'ýpe, Moab pegua. Peteĩ jey, ro'y rypy'a jave, oguejy peteĩ yvykuápe ha upépe ojuka peteĩ león.
Ojuka avei peteĩ Egiptogua hete rusúvape, ipukúva 2 métro imédio. Upéva oguereko ipópe kyse yvuku ipukúva yvyráicha ojeporúva ojepyaha haguã poyvi. Benaías ondyry hese peteĩ yvyra reheve, oipe'a ipógui ikyse yvuku ha pype ojuka chupe.
Ko Benaías Joiadá ra'y rembiapokue, omoherakuã guasu chupe umi 30 kuimba'e py'a guasu apytépe,
ha ojupi yvateve chuguikuéra, umi mbohapy tenonde guápe katu nombojojái. David omoĩ chupe umi kuimba'e chupe omoirũva ruvichárõ.
Umi kuimba'e py'a guasu ko'ãvava'ekue: Asael Joab ryvy, Elhanán Dodó ra'y Belén pegua,
Samot Harodgua, Heles paltíta,
Irá Iqués ra'y Tecoagua; Abiézer Anatotgua,
Sibecai Husagua, Itai ahohíta,
Maharai Netofagua; Héled Baaná ra'y, avei Netofagua;
Itai, Ribai ra'y Gabaagua oĩva Benjamín yvýpe, Benaías Piratongua;
Hidai Gaas ysyry pegua, Ariel arbatíta,
Azmávet Bahurimgua; Eliaba saalboníta,
Jasén guizoníta ra'ykuéra, Jonatán Sagué aratíta ra'y,
Ahiam, Sacar, aratíta avei, ra'y; Elifal, Ur ra'y;
Héfer mequeratíta, Ahías peloníta,
Hesrai Carmelgua, Esbai ra'y,
Joel Natán ryvy, Mibhar Hagrai ra'y,
Sélec amoníta, Naharai Berotgua, Joab Seruiá memby irũ,
Irá Jatirgua, Gareb Jatirgua avei,
Urías hitíta, Zabad Ahlai ra'y,
Adiná, Siza rubeníta ha rubenítakuéra ruvicha ra'y; ha 30 kuimba'e hendive,
Hanán Maacá ra'y, Josafat mitníta,
Ozías Astarotgua, Samá ha Jehiel, Hotam ra'ykuéra Aroergua,
Jediael Simrí ra'y ha ityvýra Johá tizíta,
Eliel Mahanaimgua, Jerebai ha Josavía Elnáam ra'ykuéra, Itmá moabíta,
Eliel, Obed ha Jaasiel Sobagua.
Oporandu rire opa mburuvichakuérape,
David he'i opa Israel guápe: —Peẽme iporã ramo ha Tupã Ñandejára upéicha oipota ramo, amondóta ñe'ẽ rerahaha opa ñande ryvykuérape opytava'ekue opa henda rupi Israélpe, ha avei pa'i ha levítakuérape itáva ha hekoha rupi, oñembyaty haguã ñane ndive.
Upérõ jarúta ñane ndive Tupã Ñandejára karameguã, nañanemandu'avéi niko hese Saúl ára guive.
Opa Israelgua ojuhu porã upéva ha he'i ojejapo haguã péicha.
David ombyaty opa Israelgua oĩva ysyry Egipto guive Hamat reike peve ogueru haguã Quiriat Jearímgui Tupã karameguã.
Upéi oho opa Israelgua ndive Quiriat-Jearímpe, hérava avei Baalá, opytáva Judápe. Oho hikuái oguerova haguã upégui Tupã, upe oguapýva umi keruvim ári, karameguã ha héra oñemomba'ehápe.
Omoĩ hikuái karameguã karréta pyahu ári ha ogueraha Abinadab rógagui. Uzá ha Ahió oisãmbyhy pe karréta.
Upe aja David ha opa Israelgua oho Tupã renonderã, opurahéi ha kyre'ỹpópe ojeroky, árpa, mbaraka, mba'epu pararã, platíllo ha turu púpe.
Oguahẽvo Quidón kokuépe, ikoga'a ojykyihápe, umi guéi oñepysãnga. Uzá Katu oipyso ipo ojoko haguã pe karameguã ani haguã ho'a.
Ha Tupã ipochy rendy Uzá ndive, ikarameguãre opoko haguére. Ha upepete ojuka chupe.
David ombyasy Ñandejára ojuka haguére Úzape ha ombohéra pe tenda Peres-Uzá, ha upéicha héra ko'agãite peve.
Upérõ David okyhyjeterei Tupãgui ha he'i: “Ndarahamo'ãi che rógape Tupã karameguã!”
Ndojererahái pe karameguã David távape, ha David he'ígui ojereraha Obed-Edom rógape. Upéva peteĩ kuimba'e Gatgua.
Tupã karameguã opyta 90 ára Obed-Edom rógape ha Ñandejára ohovasa hóga guápe ha opa mba'e ha'e oguerekóva.
Hiram, Tiro ruvicha guasu, omondo hembijokuáikuéra David rendápe ha omondo avei óga mopu'ãha ha yvyra kytĩha ogueraháva kuri'y omopu'ã haguã chupe hogarã.
Upérõ David ohecha kuaa Ñandejára omohenda hague chupe Israel ruvicha guasúrõ, omyakã rapu'ã haguére chupe hetã Israel rehehápe.
David oñemokuña heta kuña Jerusalén guáre, ha hetave ita'ýra ha itajýra.
Ita'ýrakuéra oikove ypyva'ekue Jerusalénpe hína ko'ãva: Samúa, Sobab, Natán, Salomón,
Ibhar, Elisúa, Elpélet,
Nógah, Néfeg, Jafía,
Elisamá, Eliadá ha Elifélet.
Filistéokuéra oikuaávo David oñemoingo hague Israelgua ruvicha guasúrõ, oñemoĩmba hese ha osẽ hekávo. David oikuaa ha osẽ chupekuéra.
Upérõ filistéokuéra oho chupe ha ondyry távakuérare oĩva Refaim ñu rupi.
Upévare David oho Tupã rendápe ha oporandu chupe: —Ikatúpa andyry filistéokuérare? Che pytyvõtapa che pu'aka haguã hesekuéra? Ñandejára he'i chupe: —Endyry katu. Che roipytyvõta ha nde pu'akáta hesekuéra.
David oho Baal-Perasímpe, ha upépe ipu'aka hesekuéra. Upévare he'i: “Peteĩ ysyry guasúicha Tupã oipe'a chéve tape che rehe ija'e'ỹva pa'ũme.” Ha ombohéra pe tenda Baal-Perasim.
Filistéokuéra oheja avei upépe itupãnguéra ha David ohapyka.
Filistéokuéra osẽ jey ondyry Refaim ñu rupi,
upévare David oporandu jey Tupãme ha Tupã he'i chupe: —Ani rendyry hesekuéra henonde guio; emongora chupekuéra ha endyry hapykue guio reguahẽvo yvyra ryakuã porã mátakuéra oĩháme.
Rehendu vove opyrũva umi yvyra máta ru'ãre, ejeity hi'árikuéra; upéva he'ise hína che ahaha ne renonderã ajuka haguã filistéokuérape.
David ojapo Tupã he'i haguéicha chupe ha ipu'aka filistéokuérare Gabaón guive Guézer peve.
Upévare herakuã opa tetãre ha Ñandejára rupi, okyhyje Davídgui tetãnguéra.
David omopu'ãka ógakuéra David távape ha ombosako'i avei peteĩ tekoha karameguãme guarã.
Upéi he'i: “Aníke avave levita'ỹva ogueraha Tupã karameguã, chupekuéra Ñandejára oiporavo haguére ogueraha haguã Ñandejára karameguã ha oiko haguã hembijokuáirõ.”
Upéi ombyaty opa Israelgua Jerusalénpe oguerova haguã Ñandejára karameguã pe ombosako'i haguépe chupe hendarã.
Ombyaty avei Aarón ñemoñare ha levítakuérape.
Quehat ra'yréva ijaty 120: huvicha Uriel ha ipehẽnguekuéra.
Merarí ñemoñare 220, huvicha Asaías ha ipehẽnguekuéra.
Guersón ñemoñare 130, huvicha Joel ha ipehẽnguekuéra.
Elisafán ñemoñare 200, huvicha Semaías ha ipehẽnguekuéra.
Hebrón ñemoñare 80, huvicha Eliel ha ipehẽnguekuéra.
Uziel ñemoñare 112, huvicha Aminadab ha ipehẽnguekuéra.
Upéi David ohenói pa'ikuéra Sadoc ha Abiatar ha levítakuéra Uriel, Asaías, Joel, Eliel ha Aminadab,
ha he'i chupekuéra: “Peẽ hína levíta rogaguakuéra ruvicha. Peñemopotĩ pene pehẽnguekuéra reheve, ikatu haguã perova Tupã Israel Jára karameguã pe ambosako'i haguépe chupe hendarã.
Napeiméi haguére upépe peẽ, rojapo ypýrõ guare, Tupã Ñandejára ondyry ore rehe ndorohói haguére roporandu chupe; upéicha niko rojapova'erã mo'ã.”
Upérõ pa'i ha levítakuéra oñemopotĩ ikatu haguã ogueru Tupã Israel Jára karameguã.
Levítakuéra ogueraha Tupã karameguã ha upevarã omoinge hi'ýva ijargólla kuápe ha ogueru ijati'ýre, Ñandejára he'i haguéicha Moisés rupi.
David he'i avei levíta ruvichakuérape iñemoñaregua apytépe oiporavo haguã umi opurahéiva'erã oiporúvo imba'epu, mbaraka, árpa ha platíllo ha ombopu opurahéi kyre'ỹ haguã.
Levítakuéra omoĩ Hemán Joel ra'ýpe ha avei Asaf Berequías ra'ýpe ha Hemán pehẽngue, ha umi Merarí ñemoñaregua apytépe ipehẽnguéva, Etán Cusaías ra'ýpe.
Hendivekuéra umi ipehẽnguekuéra aty mokõiha pegua: Zacarías, Jaaziel, Semiramot, Jehiel, Uni, Eliab, Benaías, Maaseías, Matatías, Elifelehu, Mecneías ha okẽ rerekuakuéra Obed-Edom ha Jeiel.
Umi opurahéiva Hemán, Asaf ha Etán ombopu platíllo vrónse.
Zacarías, Aziel, Semiramot, Jehiel, Uni, Eliab, Maaseías ha Benaías, oguereko mbaraka ombopu haguã elamítakuéraicha,
Matatías, Elifelehu, Mecneías, Obed-Edom, Jeiel ha Azazías katu oguereko árpa ombopu haguã siminítakuéraicha purahéi reheve.
Quenanías, levítakuéra ruvicha, oñangareko pe mba'e jererojáre ikatupyrýgui ko mba'épe.
Karameguã rokẽ rerekua, Berequías ha Elcaná.
Ha pa'ikuéra Sebanías, Josafat, Natanael, Amasai, Zacarías, Benaías ha Eliézer, umi ombopúva turu Tupã karameguã renondépe. Obed-Edom ha Jehías Karameguã rokẽ rerekua.
Upérõ David, myakãhára Israelgua ha tetã rembiguái ruvichakuéra oho vy'a pópe ogueru Obed-Edom rógagui Ñandejára karameguã.
Ha Tupã oipytyvõ haguére levítakuérape ogueru ramo pe karameguã, ojejuka 7 tóro ra'y ha 7 ovecha mácho.
David oñemonde ahoja líno porãme, ha upéicha avei opa levíta oguerúva Tupã karameguã, umi opurahéiva ha Quenanías, oisãmbyhýva pe jereroja, David oñemonde avei efod línope.
Opa Israelgua ogueru péicha Ñandejára karameguã, sapukái ha vy'a pópe, ombopúvo turu ojejapóva ovecha mácho ratĩnguégui, turu, platíllo, mbaraka ha árpa púpe.
Ñandejára karameguã oguahẽ ramo David távape, Saúl rajy Mical oma'ẽ hína ra'e hovetãgui. Ha ohechávo mburuvicha guasu Davídpe opopo ha ojeroky kyre'ỹva hína, opyta tuicha ojahéi hese ipy'apýpe.
Tupã karameguã ojereraha ha oñemoĩ peteĩ tekohápe David omopu'ãkava'ekue upevarã. Upérõ oñekuave'ẽ mymbahapy ha mymbajuka joajurã Tupã renondépe.
Oikuave'ẽmba vove, David ohovasa Israel guápe Ñandejára rérape,
ha opa Israel guápe, kuimba'e ha kuña, ome'ẽ peteĩ mbuja, peteĩ mbuja pindo'a ha peteĩ mbujape parral'a.
David omoĩ umi levíta hembiapova'erã Ñandejára karameguã renondépe, omomorã, oaguije me'ẽ, ha omomba'e guasu haguã Tupã Israel Járape.
Huvichakuéra Asaf, upéi Zacarías; upéi Jeiel, Semiramot, Jehiel, Matatías, Eliab, Benaías, Obed-Edom ha Jehiel. Umíva oguereko imba'epu, imbaraka ha hi'árpa. Asaf ombopu platíllo,
ha pa'ikuéra Benaías ha Jahaziel ombopu mante turu Tupã karameguã renondépe.
Upe árape voi David he'i Asaf ha hapichakuérape opurahéi haguã Tupãme ko aguije me'ẽ:
Pemomba'e guasu Ñandejárape, héra pemomba'e. Opa tetã rupi pemoherakuã umi mba'e hechapyrãva ha'e ojapova'ekue.
Chupe peropurahéi ha pemoherakuã imombe'upyrãva ha'e ojapova'ekue.
Héra marangatu pembotuicha. Ñandejára rehe ojeroviáva tovy'a.
Peguahẽ Ñandejára rendápe pytyvõ rekávo. Opa ára peñemboja hendápe.
Pene mandu'áke umi mba'e hechapyrãva ojapova'ekuére, ha hembiapoukapy ijurúgui osẽva'ekuére.
Peẽ hembiguáikuéra Israel ñemoñaréva, peẽ hembiporavo Jacob ra'ykuérava.
Tupã niko Ñandejára hína, ha'e oisãmbyhy ko yvy tuichakue.
Ha'e imandu'a manté iñe'ẽ ome'ẽva'ekuére. Iñe'ẽ ome'ẽva'ekuére opa árape guarã.
Ha'ete voi ome'ẽva'ekue iñe'ẽ Abrahámpe, héra tee rehe ome'ẽva'ekue iñe'ẽ Isaácpe,
Tembiapoukapy ramo ome'ẽva'ekue iñe'ẽ Jacóbpe, ha ñe'ẽ me'ẽ opa árape guarãva ome'ẽ Israélpe he'ívo:
“Ndéve ame'ẽta yvy Canaán, ne mba'e teerã.”
Ha'ekuéra mbovy ramo jepe, mombyrygua ramo oiko ko yvy apére,
ovaháre oikóva ambue tetãre, opyta'ỹre mamove.
Tupã ndohejái avavépe ojopy hendivekuéra. Ha mburuvicha guasukuérape omomarandu he'ívo:
‘Aníke pepoko che rembiporavóre. Ani che maranduhárakuérare mba'eve ivaíva pejapo’.
Peropurahéi Ñandejárape ko yvy. Opa árape pemoherakuã ha'e oporoguenohẽha jejopy vaígui.
Pemombe'u opa tetã rupi ha maymávape, ha'e tuichaha, ha umi mba'e hechapyrãva ha'e ojapóva.
Ñandejára tuicha hína, chupe ñamomba'e guasuva'erã, chugui jakyhyjeveva'erã opa tupãgui.
Umi mba'e tetãnguéra oguerekóva tupã ramo, umíva ta'ãnga reínte. Ñandejára katu yvága apohare hína.
Teko jajái ha teko mimbipa ijerére oĩ, hekoha iporãitéva pokatúgui henyhẽ.
Pemomba'e guasu Ñandejárape opa tetãnguéra, pemomba'e guasu Ñandejárape ha'e ipokatu ha omimbipágui,
pemomba'e guasu Ñandejárape héra tuichágui, mba'e kuave'ẽ pende pópe peju henondépe peñesũ, pemomba'e guasu chupe, itupao jeguapápe.
Opa yvypóra henondépe toryrýi! Hatã omoĩ hendápe ko yvy, ha ndaipóri omongu'éva.
Tovy'a yvága ha yvy, topurahéi Ñandejára renondépe, oúva ko yvy oisãmbyhy haguã!
Tosununu pe yguasu ha opa ipype oĩva! Tovy'a umi ñu ha opa mba'e ipype oĩva.
Vy'águi tosapukái umi yvyra ka'aguy pegua Ñandejára renondépe, ha'e oúgui oisãmbyhy haguã ko yvy ári.
Perohory Ñandejárape, ipy'a porãgui ha imborayhu ndopáigui araka'eve.
Peje chupe: Ore pe'a ivaívagui, Tupã ore Jára! Ore mbyatypa jeýna ambue tetãnguéragui ikatu haguã nde réra marangatu roguerohory ha vy'a pópe rogueropurahéi.
Toñemomba'e guasu Tupã Israel Jára, opa árape guarã. Ha opa Israelgua he'i: “Amén”, ha omomba'e guasu Tupãme.
David oheja upépe Asaf ha iñirũnguérape oñangareko haguã Tupã Karameguã rehe ha ojapo haguã umi mba'e hesegua oñekotevẽva arako'ẽre.
Oheja avei Obed-Edom ha iñirũnguérape, umíva 68 tapicha, ha omoĩ Obed-Edom Jedutún ra'y, ha Hósape, okẽ rerekua ramo.
Sadoc ha iñirũnguéra pa'ípe oheja tupao rerekua ramo Gabaónpe,
oikuave'ẽ haguã jepi mymbahapy Tupãme ijaltárpe, pyhareve ha ka'arukue oĩháicha Ñandejára rembiapoukapýpe ha'e ohejava'ekue Israélpe.
Oheja avei karai Hemán, Jedutún ha umi ojeporavova'ekue oñehenóivo héra rupi, opurahéi haguã: “Omomba'e guasu haguã Tupãme oporohayhúgui opa árape guarã”.
Ko'ãva ombopu jepi turu, platíllo ha ambue mba'epu omoirũ haguã ojepurahéi ramo Tupãme. Jedutún ra'ykuéra, okẽ rerekua.
Upéi opa Israelgua ohopa jey hógakuérape, ha David avei oho jey hógape ohovasa haguã hóga guápe.
Oikóma ramo David hóga guasúpe, he'i maranduhára Natánpe: —Che aiko óga porãme, ha Ñandejára karameguã katu oĩ óga vakapípe.
Natán he'i chupe: —Ejapo pe rejaposéva. Ñandejára niko oĩ ne ndive.
Tupã katu, upe pyharépe voi, oñe'ẽ Natánpe, ha he'i chupe:
“Tereho eñe'ẽ che rembiguái David ndive ha ere chupe ko ha'ekáva chupe: ‘Nandemo'ãi pe rejapótava chéve che rogarã.
Anohẽ guive Israélpe ko'agãite peve, ndaikóiva'ekue óga porãme; óga vakapípente uvei, ha ajererova águio pégotyo.
Aiko aja ijapytépekuéra, ndajeruréiva'ekue mavave tendotápe che amoĩva'ekue Israel sãmbyhyhárõ, omopu'ã haguã chéve óga porã.’
Upévare ere che rembiguái Davídpe, che, Ñandejára che pu'akapáva, ha'ekaha chupe kóicha: ‘Che roguenohẽva'ekue nde ovechakuéra korágui, ovecha rapykuéri reikohágui, reiko haguã che retã Israel ruvichárõ.
Romoirũva'ekue mamo rehoha rupi, ahundi opa nde rehe ija'e'ỹvape, ha romoherakuãva'ekue umi karai guasukuéra herakuã guasuháicha ko yvy ári.
Upéi ave, ambosako'iva'ekue che retãgua Israel rendaguã ha upépe amohenda chupekuéra oiko haguã henda teépe, ikatu'ỹ haguãme avave omyangekói chupekuéra, térã umi mba'e vai apoha oguereko asy chupekuéra ymave guaréicha,
amoĩrõ guare tendotakuéra oisãmbyhy haguã Israel guápe. Che roipe'áta opa nde rehe ija'e'ỹvagui. Ha che ha'e ndéve, che ame'ẽtaha ndéve ne ñemoñarerã.
Opa vove nde rekove ko yvy ári ha remano, amoĩta peteĩ ne ñemoñare ne rendaguépe ha amohendáta chupe nde guapyhápe.
Ha'e omopu'ãta chéve che tupaorã, ha che amoĩta chupe iguapyhápe opa árape guarã.
Che itúvata ha ha'e che ra'ýta. Ndajeimo'ãi chugui araka'eve, ajei haguéicha pe ne mboyve guarégui.
Amohendáta chupe che rógape ha che retãme ha iguapyha ndoku'emo'ãi araka'eve.’”
Natán omombe'u opa ko'ã mba'e Davídpe, ohecha ha ohendu hagueichaite.
Upémarõ mburuvicha guasu David oike Ñandejára rendápe oñe'ẽ haguã hendive ha he'i: “Tupã che Jára, máva piko che ha che rogagua, che moguahẽ haguã ko'apete peve?
Ha michĩetereígui gueteri vaicha ndéve ko rejapóva, Tupã che Jára, ne mandu'a avei ne rembiguái róga ko'ẽrõ guáre, ha che apo karai guasu heko yvatéva ramo.
Mba'épa ikatu che ha'eve ndéve, ko che mbojeroviaeterei ha che kuaa porãitéva?
Ne rembiguái rayhupápe, nde reipota haguéicha che Jára, rejapo ko'ã mba'e hechapyrãva, ha rehechauka upéicha nde mba'e guasu ijapyra'ỹva.
Ha, che Jára! Ndaipóri ndeichagua ha ndaipóri tupã ambue, ore voi rohendu haguéicha.
Ne retã Israel rehe ñañe'ẽtarõ, ndaipóri ha'eichagua. Chupe ñoite ko yvy ári renohẽva'ekue ijopyha poguýgui rejapo haguã chugui ne retã tee, remoherakuã guasu chupe, ha hesehápe rejapova'ekue hetaite mba'e hechapyrãva. Egíptogui renohẽrõ guare ne retã guápe, remosẽva'ekue henonderãgui ambue tetãnguéra.
Nde Ñandejára, rejapova'ekue tetã Israélgui tetã ne mba'erã opa árape guarã ha nde hína Tupã Ijára.
Ha ko'ágã che Jára, emoañete kena opa ára peve guarã ko ne ñe'ẽ reme'ẽva ne rembiguái ha hóga guápe, ha ejapo ere haguéicha.
Taiñañete ne ñe'ẽ, ha toñemomba'e guasu nde réra opa árape. Toje'e: ‘Ñandejára ipu'akapáva niko Israel Tupã, ha añetehápe hína Tupã Israel peguarã.’ Ha che róga toĩ hatã ne renondépe.
Nde voi, Tupã che Jára, reikuaauka chéve remohendataha che rogagua, upévare che, ne rembiguái ramo jepe, ajerure ndéve kóicha.
Nde niko Tupã che Jára. Ne ñe'ẽ iñañete, ha reme'ẽta ne rembiguáipe ko'ã mba'e iporãitéva.
Upévare, ehovasa kena che róga, opyta haguã opa ára nde resa renondépe. Pe nde rehovasáva niko ojehovasáma opa ára peve guarã.”
Upe rire David ipu'aka filistéokuérare, omoĩ ipoguýpe ha oipe'a chuguikuéra itáva Gat ha umi tava'i hesegua.
Ipu'aka avei moabítakuérare ha upéicha ha'ekuéra opyta David poguýpe ha ohepyme'ẽva'erã chupe ohechauka haguã oĩha ipoguýpe.
David ipu'aka avei mburuvicha guasu Hadad-Ézer rehe, upéva Sobá ruvicha guasu ha oho hína oñemomba'e haguã umi yvy ysyry guasu Éufrates jerére oĩvare. Sobá oĩ Hamat gotyo.
Chugui, David oipe'a 1.000 kárro ñorãirõrã. Omyakãsã ave 7.000 iñorãirõha kavaju arigua, ha 20.000 yvy rupigua. Upéi omopẽka umi kavaju retyma kárro rehegua, omboyke rire umi oikotevẽtava 100 kárrope guarã.
Upéi oguahẽ síriokuéra Damasco pegua oipytyvõvo Sobá ruvicha guasu Hadad-Ézerpe. David katu ipu'aka hesekuéra ojuka rire 22.000 ha'ekuéravape.
Upéi David oheja iñorãirõhára aty Damáscope ha síriokuéra opyta ipoguýpe ha ohepyme'ẽva'erã chupe ohechauka haguã oĩha ipoguýpe. Ha upéicha Ñandejára omombarete Davídpe ipu'aka haguã opa hese oñemoĩvare, mamo ohohápe ñorãirõrã.
Upéi David oñemomba'e umi tete mo'ãha órore oiporúva mburuvichakuéra Hadad-Ézer ndive oĩva ha ogueraha Jerusalénpe.
Oñemomba'e avei heta vrónse rehe oĩva távakuérape Tibhat ha Cun. Pe vrónsepe upéi Salomón ojapouka upe y ryru tuichaite, umi horkon ha umi tembiporu vrónse ojeporúva tupaópe.
Mburuvicha guasu Hamat pegua hérava Toi, oikuaa vove David ipu'aka hague Sobá ruvicha guasu Hadad-Ézer rehe,
omondo ita'ýra Adoram héravape, heta mba'e óro pláta ha vrónseva reheve David rendápe omomaitei ha oguerohory haguã chupe oñorãirõ haguére Hadad-Ézer ndive ha ipu'aka haguére hese, ha'e avei niko oñorãirõva'ekue hendive.
David oikuave'ẽ opa ko'ã mba'e Ñandejárape pe pláta ha óro reheve oipe'ava'ekue tetãnguéra Edom, Moab, amoníta, filistéo ha Amalecguakuéragui.
Seruiá memby Abisai ipu'aka avei 18.000 edomíta rehe Juky Ñu héravape.
Upéi David oheja iñorãirõhakuérava Edom retãme, ha umi edomíta opyta ipoguýpe. Ñandejára niko oĩ hendive ha ipu'aka opavavére mamo ohohápe.
David oisãmbyhy tetã Israel tekojojápe, ha ojapo opa mba'e hekópe hetãgua ndive.
Opa ñorãirõhakuéra ruvicha, Joab, Seruiá memby; ha Josafat, Ahilud ra'y, mburuvicha guasu pytyvõhára.
Ahitub ra'y Sadoc ha Abiatar ra'y Ahimélec, pa'ikuéra. Savsá pe ohaíva kuatiáre opa mba'e ojehúva,
ha Benaías, Joiadá ra'y, ceretéo ha peretéokuéra ruvicha. David ra'ykuérava'ekue umi mburuvicha ipytyvõhára.
Upe rire omano Nahas, amonítakuéra ruvicha guasu ha oisãmbyhy hendaguépe ita'ýra.
David katu ikuimba'ese Hanún, Nahas ra'y ndive, itúva ikuimba'e haguéicha hendive. Upémarõ omondo hendápe hembijokuái omoguahẽ haguã Hanúnpe imba'e mbyasy itúva manóre. Umi David rembijokuái oguahẽvo umi amoníta retãme katu,
amonítakuéra ruvicha he'i Hanúnpe: “Nde piko reimo'ã, ore ruvicha guasu, David ombou hague ko'ãvape oguerúvo imba'e mbyasy omomba'e haguã nde ru amyrỹimente? Oimearã ko'ãva oñembou hína pyrague ramo, oma'ẽ ñemi haguã ñane retãre.”
Upémarõ, Hanún oipokuauka umi David rembijokuáipe, omyakã perõ ha ohendyva'o, ha omondoro umi ijao heviro'oguy peve. Ha upéicha omondo jey chupekuéra.
David oikuaávo mba'épa ojehu chupekuéra, ha ha'ekuéra otĩetereiha chugui, he'ikante chupekuéra opyta haguã Jericópe okakuaa jey peve chupekuéra hendyva. Upéi ae oguahẽ haguã hendápe.
Amonítakuéra ohecha kuaa ombopochy hague Davídpe ha upémarõ Hanún ha amonítakuéra ogueraha 33.000 kílo pláta oiporu haguã kárro ñorãirõrã ha ñorãirõhára kavaju arigua Mesopotamia, Siria, Maacá ha Sobápe,
ha ohepyme'ẽ 32.000 kárro ñorãirõrãre ha mburuvicha guasu Maacá peguápe iñorãirõhára reheve. Ko'ãva ou ha oñemohenda Medeba rovái. Amonítakuéra katu osẽ itávagui ha oñemohenda ñorãirõrã.
Oikuaávo David, omondo chupekuéra Joab iñorãirõhára reheve.
Amonítakuéra oñembosako'i ñorãirõrã itáva renondépe. Umi mburuvicha guasu ouva'ekue opyta ñúme.
Joab ohechávo oñendyrytaha hese henonde guio ha hapykue guio, oiporavo umi ñorãirõhára Israelgua ipy'a guasuvéva ha oñemobosako'i ondyry haguã síriokuérare.
Hembyre katu oheja ityvýra Abisaípe. Ko'ãva oñemohenda amonítakuéra renondépe.
Ha Joab he'i ityvýrape: “Síriokuéra imbaretevérõ che hegui, eju che pytyvõ, amonítakuéra imbaretevérõ nde hegui katu che roipytyvõta.
Néike! Ñandyry katu hesekuéra kyhyje'ỹre, ñane retã ha Tupã távakuéra rayhupápe! Ha Ñandejára tojapo chupe iporãveháicha!”
Upéi Joab osẽ oñorãirõvo síriokuéra, ha ko'ãva oguevi chugui.
Amonítakuéra ohechávo umi síriokuéra oguevi hague, ha'ekuéra avei oguevi Abisai, Joab ryvy, renondépe ha oike itávakuérape. Joab katu ojevy Jerusalénpe.
Síriokuéra ohecha kuaávo Israelgua ipu'aka hague hesekuéra, omondo ñe'ẽ rerahaha ohenói haguã síriokuéra oĩva ysyry guasu Éufrates mboypýri. Umíva ou ha omyakã chupekuéra Sofac, mburuvicha guasu Hadad-Ézer ñorãirõhára ruvicha.
Oñemombe'u upéva Davídpe ha ha'e ombyaty opa Israel guápe, ohasa y Jordán mboypýri, oñemohenda upépe oñorãirõ haguã ha síriokuéra omoñepyrũ pe ñorãirõ.
Ipahápe síriokuéra oguevi Israel renondépe ha David iñorãirõhára reheve ojuka 40.000 kuimba'e yvy rupiguápe, ha ohundi 7.000 kárro ñorãirõrã. David ojuka avei Sofácpe, síriokuéra ruvichápe.
Umi Hadad-Ézer ndive oĩva ohechávo Israelgua ipu'aka hague hesekuéra, ombopo'i Davídgui, ojerure opa haguã ñorãirõ ha opyta ipoguýpe. Upe guive síriokuéra noipytyvõsevéi amonítakuérape.
Peteĩ jey, ára yvoty jave, mburuvicha guasukuéra osẽvo jepi ñorãirõháme, Joab osẽ ñorãirõháme ha ohundi amoníta retã. Upéi omongora itáva Rabá, David opyta aja Jerusalénpe. Joab oike rire ha ohundi pe táva,
David ojapyhy pe tupã gua'u Milcom akã rehegua jeguaka óro ha ojuhu ipohyiha 33 kílo. Pe akã rehegua jeguaka oguereko avei peteĩ ita jegua ha upéva oñemoĩ David akãre. Ojereraha avei pe távagui hetaeterei mba'e repy.
Ha umi opytávape gueteri upe távape oguenohẽ upégui ha omomba'apo siérra, píko ha háchape. Upéicha avei ojejapo opa amonítakuéra távare. Upéi David ojevy Jerusalénpe opa iñorãirõhára reheve.
Upéi oñeñorãirõ filistéokuéra ndive Guézerpe. Upérõ Sibecai, Husá pegua, ojuka peteĩ kuimba'e hete rusúvape, hérava Sipai, Réfah ñemoñare, ha filistéokuéra opyta David poguýpe.
Upéi oñeñorãirõ jey filistéokuéra ndive ha Elhanán, Jaír ra'y, ojuka Goliat, Gat pegua, ryvýpe hérava Lahmí. Pe Goliat kyse yvuku hi'ýva tuichaeterei, ñaimo'ã yvyra ojepyahaha poyvi.
Gátpe oiko avei ñorãirõ. Upépe oĩ kuimba'e hete pukúva, ikuã 6 peteĩ-teĩ ipópe ha ipysã 6 peteĩ-teĩ ipýpe, 24 hetakue. Upéva avei kuimba'e hete rusúva ñemoñare.
Ha'e ojapo'i Israel guápe, ha he'i: “Mávaiko oñorãirõse che ndive?” Ojuka chupe David sovríno Jonatán, Simá ra'y.
Ko'ã kuimba'e hete rusúva, Réfah Gat pegua ñemoñareva'ekue, ha omano David ha hembiguáikuéra po rupi.
Tupã rembiguái oporomombe'úva, opu'ã Israel guáre ha omboliga Davídpe oipapa haguã chupekuéra.
Upémarõ David he'i Joab ha mburuvichakuérape: —Peipapa Israelgua Beerseba guive Dan peve ha pemombe'u chéve mbovýpa oĩ aikuaa haguã.
Joab katu he'i chupe: —Ñandejára tomboheta hetãgua 100 jevyve ko'agãguágui. Opáichavo, che ruvicha guasu, nda opavavéi piko ne rembiguái? Mba'ére piko aipo ramo rejapose upéva? Maerã piko reityse Israel ári ivaíva?
David katu ndoikuaaséi mba'eve ha he'i Joábpe ojapo haguã pe he'íva chupe. Joab oho opa rupi Israel pýre ha ou jey Jerusalénpe.
Ome'ẽ Davídpe upe kuatia oĩháme umi ojepapava'ekue réra, ha oĩ Israélpe 1.100.000 kuimba'e ikatúva oñorãirõ, ha Judápe 470.000.
Joab katu nomoĩri upépe umi Levigua ha Benjamingua, ivaígui chupe guarã pe huvicha ojapoukáva.
Ko mba'e ombopochy Tupãme ha upévare oinupã Israel guápe.
Upérõ David he'i Tupãme: —Ivaíva niko ajapo. Ajerure ndéve reheja rei haguã chéve, che angaipa. Che tavýgui niko péicha ajapo.
Ñandejára oñe'ẽ Gádpe, upéva mba'e rechahára oĩva David ndive, ha he'i chupe:
“Tereho David rendápe ha ere chupe toiporavo peteĩ ko'ã mbohapy mba'égui, ha che ajapóta upe ha'e oiporavóva.”
Gad oho David rendápe ha he'i chupe: —Kóicha he'i Ñandejára: Eiporavo peteĩ ko'ã mbohapy mba'égui:
Mbohapy áño ñembyahýi, 90 ára ñorãirõ nde rehe ija'e'ỹva ipu'aka haguãme nde rehe kyse puku nde apére, térã mbohapy ára Ñandejára kyse puku ha mba'asy asãi opa Israel pýre. Ere chéve mba'épa ha'éta che mbouva'ekuépe.
David he'i Gádpe: —Ajecha vaieterei aína. Opáichavo, iporãve ha'arõ Ñandejára ipy'a porãitéva pópe, ha'a rangue yvypóra pópe.
Upérõ Ñandejára omondo mba'asy asãi Israélpe, ha omano 60.000 Israelgua.
Ñandejára omondo hemimbou Jerusalénpe ohundi haguã upepegua ha oporohundi aja, Ñandejára oma'ẽ ha ombyasy pe ojapóva hesekuéra ha he'i pe hemimbou oporojukávape: “Iporãmante, anive reporojuka!” Upe jave Ñandejára remimbou oĩ hína Ornán jebuséo ojykyihápe itrígo.
David ohecha Ñandejára remimbou oñembo'yha yvy ha yvága pa'ũme kyse puku ipópe omoma'ẽva Jerusalénre. Upérõ David ha myakãhárakuéra oñemondéva ao vosakuépe, ojayvy omboja peve isyva yvýre,
ha David he'i Tupãme: —Che niko pe ajapoukava'ekue Israelgua jepapa! Che pe ajapova'ekue ivaíva! Mba'e piko ojapo ko'ã hembiapo vai'ỹva? Tupã che Jára ajerure ndéve che nupã haguã chéve ha che róga guápe ha anive rejuka ne retã guápe.
Upérõ Ñandejára remimbou he'ika Davídpe Gad rupi omopu'ã haguã altar peteĩ Tupãme upe Ornán, jebuséo, ojykýi haguépe trígo.
Upérõ, David oho ojapo upe Gad he'iva'ekue chupe Ñandejára rérape.
Ornán, ojykýiva hína itrígo, ohecha ra'e Tupã remimboúpe ha umi irundy ita'ýra oĩva hendive pya'e okañy.
David oñemboja oĩháme Ornán. Kóva ohechávo chupe, osẽ ikorapýgui ha oñesũ henondépe ombojávo isyva yvýre.
Upérõ David he'i Onánpe: —Eme'ẽ chéve pe yvy rejykyihápe nde trígo amopu'ã haguã upépe peteĩ altar Tupãme. Eme'ẽ chéve hepy teére ha péicha opáta ko mba'asy ojukáva che retã guápe.
Ornán he'i chupe: —Ereko katu ne mba'erã, che ruvicha guasu, ha ejapo chugui pe rejaposéva. Tame'ẽ ndéve umi che tóro mymbahapyrã, che trígo jykyiha jepe'arã ha che trígo mba'e kuave'ẽrã. Ndéve che ruvicha guasu ame'ẽmba.
David katu he'i chupe: —Iporã niko upe eréva. Ajoguáta mante niko nde hegui hepy teére. Na iporãi niko aipe'a nde hegui upe ne mba'éva ame'ẽ haguã Tupãme, ha aikuave'ẽ chupe mymbahapy ramo upe ahupyty reiva'ekue.
Upéicha David ome'ẽ Ornánpe ijyvýre 600 óro pehẽngue,
ha upépe omopu'ã altar Ñandejárape, ha oikuave'ẽ mymbahapy ha mymbajuka joajurã. Ohenói Tupãme ha ha'e ombou tata yvágagui pe altar ári ha ohapy umi mymba.
Upérõ Ñandejára he'i hemimboúpe oñongatu haguã hyrúpe ikyse puku.
David ohechávo Ñandejára ohendu hague chupe upe Ornán jebuséo ojykýi haguépe itrígo, oikuave'ẽ upépe mymbahapy.
Pe óga vakapi Moisés omopu'ãva'ekue Tupãme guarã ha pe altar mymbahapyrã oĩrõ jepe Gabaónpe,
David ndaikatúi oho upépe oporandu haguã Tupãme, okyhyjégui Ñandejára remimbou kyse pukúgui.
David itujaetereíma ramo omoĩ ita'ýra Salomónpe Israel ruvicha guasúrõ,
ha ombyaty opa mburuvicha Israel pegua, pa'i ha levítakuérape.
Upérõ ojepapa levítakuéra oguerekóva 30 áño guive yvatévo ha ojejuhu 38.000 kuimba'e.
Ãvagui oñemoĩ 24.000 omyakã haguã tupao apo, 6.000 mburuvicha ha mbojovakeharã,
okẽ rerekuarã 4.000 ha 4.000 avei ogueropurahéi haguãme purahéi ha mba'epúpe, David ojapouka haguéicha.
David omboja'o chupekuéra aty-atýpe, umi Leví ra'yre javeve: Guersón, Quehat ha Merarí.
Guersón ra'ykuéra: Ladán ha Simí.
Ladán ra'ykuéra, mbohapy: tenondegua Jehiel, hapykuéri Zetam ha Joel.
Simí ra'ykuéra mbohapy avei: Selomit, Haziel ha Harán. Ko'ãva Ladán ñemoñare rogagua ruvicha.
Simí ra'ykuéra irundy: Jáhat, Zizá, Jeús ha Beriá.
Pe ypykue Jáhat, pe mokõiha Zizá; Jeús ha Beriá nda ita'ýra hetáiva'ekue, upévare omba'apo haguã ojepapa peteĩ ogagua ramo.
Quehat ra'ykuéra irundy: Amram, Ishar, Hebrón ha Uziel.
Amram ra'ykuéra, Aarón ha Moisés. Aarón ha ita'ýrakuérape oiporavo Tupã opa árape guarã oikuave'ẽ haguã mba'e kuave'ẽ poravopyre, ohapy haguã insíenso Ñandejára renondépe, hembiapo haguã tupaópe ha oporohovasa haguã hérape opa ára.
Moisés, Tupã irũ teeva'ekue, ha ita'ýrakuéra ojepapa Leví ñemoñaregua ndive.
Moisés ra'ykuéra Guersón ha Eliézer.
Guersón ra'ykuéra apytépe upe ypykue Sebuel.
Eliézer ra'y ypykue Rehabías, ha ndaita'ýravéi. Rehabías katu ita'ýra heta.
Ishar ra'y ypykue, Selomit.
Hebrón ra'ykuéra: pe ypykue Jeraías; pe mokõiha Amarías; pe mbohapyha Jahaziel ha pe mbohapyha Jecamán.
Uziel ra'ykuéra: pe ypykue Micaías ha pe mokõiha Isías.
Merarí ra'ykuéra Mahli ha Musí. Mahli ra'ykuéra Eleazar ha Quis.
Eleazar omano iñemoñare kuimba'e'ỹre, kuñánte umi iñemoñare ha omenda hikuái itio Quis ra'ykuérare.
Musí ra'ykuéra mbohapy: Mahli, Éder ha Jeremot.
Ko'ãvava'ekue Leví ñemoñare, rogagua javeve, ha hérakuéra ojehai kuatia jepapa rehe guápe, rogagua ruvichárõ, oguerekóva 20 áño guive yvatévo, ha ha'ekuéra omba'apo tupao pegua rembiapópe.
David he'iva'ekue: “Tupã Israel Jára ome'ẽ py'a guapy hetã guápe ha oiporavo opa árape guarã hóga rendarã Jerusalén.
Upévare levítakuéra natekotevẽmo'ãvéima ogueroja tupã róga ha tembiporukuéra hesegua.”
Ko David he'iva'ekue oiko haguã ojejapa Leví ñemoñaregua oguerekóva 20 áño yvatévo,
ha opyta hikuái pa'ikuéra Aarón ñemoñare rembijokuáirõ tupao rembiapópe, korapy ha kotykuéra rerekuárõ, omopotĩ haguã tembiporukuéra ha ojapo haguã umi tembiapo tupao pegua.
Ha'ekuéra oñangarekova'erã umi mbuja oñemboykéva Tupãme guarã ha oñemoĩva mesápe ojohysýire, pe trígo ku'íre oĩva mba'e kuave'ẽrã, pe chipapére ojejapóva oñembovu'ỹre, umi mba'e kuave'ẽre oñembojýva páilape, pe trígoku'i ñembojehe'a pyrére, umi mba'e ra'ãháre oĩva oñeha'ã haguã mba'e pohyikue ha mba'e tuichakue.
Oĩva'erã avei tupaópe arako'ẽre pyhareve ha ka'aru he'i haguã aguije ha omomba'e guasu haguã Tupãme,
oñekuave'ẽrõ mymbahapy Tupãme pytu'uha árape, oñembyarete ramo jasy pyahu ha umi arete guasúpe. Ha'ekuéra hembiapova'erã jepi Tupãme guarã ha kuatiápe oĩmba mboy levítapa hembiapova'erã peteĩ-teĩ aretépe.
Ha'ekuéra oñangarekova'erã tupao kotýre ha Ñandejára kotýre, oipytyvõvo ipehẽnguekuéra Aarón ñemoñare guápe.
Ojeitývo po'a oñemohenda haguã okẽ rerekuakuéra, opyta péicha:Coreítakuéra, Meselemías, Coré ra'y, kóva Ebiasaf ra'y.
Meselemías ra'ykuéra: pe ypykue Zacarías; pe mokõiha Jediael; pe mbohapyha Zebadías; pe irundyha Jatniel;
pe 5ha Elam; pe 6ha Johanán ha pe 7ha Elioenai.
Obed-Edom ra'ykuéra: pe ypykue Semaías; pe mokõiha Jozabad; pe mbohapyha joa; pe irundyha Sacar; pe 5ha Natanael;
pe 6ha Amiel; pe 7ha Isacar ha pe 8ha Peultai. Tupã ohovasa haguére Obed-Edómpe ombota'ýra hetávo chupe.
Semaías, Obed-Edom ra'y, ita'ýra mokõi, oisãmbyhýva hóga guápe ikatupyryetereígui.
Semaías ra'ykuéra Otní, Rafael. Obed, Elzabad, Elihú ha Samaquías, ikatupyrýva.
Opa ko'ã Obed-Edom ñemoñare, ita'ýra ha ityvýrakuéra ikatupyry ha omba'apo kyre'ỹ Tupãme guarã. Oñondive 62va'ekue umi Obed-Edom ñemoñare.
Meselemías ra'y ha ryvykuéra, 18; opa ha'ekuéra ikatupyry.
Hosa ra'ykuéra Merarí ñemoñare: Simrí, upéva mburuvicha, ndaha'éirõ jepe upe ijypykue itúva omoĩ chupe mburuvichárõ;
pe mokõiha Hilquías; pe mbohapyha Tebalías; pe irundyha Zacarías; Hosa ra'y ha ityvýrakuéra 13va'ekue oñondive.
Ko'ãvava'ekue okẽ rerekuakuéra renda. Ha'ekuéra omba'apova'erã tupaópe. Mburuvicha ha iñirũnguéra peteĩchante omba'apo.
Ojohogagua javeve oity po'a peteĩ-teĩ okẽ rehe ha pévape oike tuicháva ha michĩva.
Selemíaspe opyta, po'a rupi, pe okẽ kuarahy resẽ gotyogua, ha ita'ýra Zacaríaspe, upéva teko mbo'eha iñakã porãva, opyta okẽ yvatévo gotyogua.
Obed-Edómpe opyta pe yvy gotyo guápe, ha ita'ýrakuéra opyta upe koty rerekuárõ, oñeñongatuhápe opa mba'e tupao pegua.
Hósape opyta pe kuarahy reike gotyogua oĩháme Saléquet rokẽ, ojejupiha rapépe. Umi tembiapo oñemboja'o péicha:
Arako'ẽre oĩva'erã 6 okẽ rerekua kuarahy resẽ gotyo, irundy yvatévo gotyo ha irundy yvy gotyo ha mokõi peteĩ-teĩ koty oñeñongatuhápe umi mba'e tupao pegua.
Korapýpe, kuarahy reike gotyo, oĩ irundy ojejupihápe ha mokõi korapýpe guarã.
Péicha oñemboja'ova'ekue pe tembiapo Coré ha Merarí ñemoñare apytépe.
Oĩ ambue levíta oñangarekóva mba'e repyeta tupao peguáre ha umi koty rehe oñeñongatuhápe mba'e kuave'ẽ Tupãme guarã.
Ladán ra'ykuéra, Guersón ha Jehiel ñemoñaréva,
Jehiel ha ityvýrakuéra Zetam ha Joel ra'ykuéra, oñangareko mba'e repyeta tupao peguáre.
Amram, Ishar, Hebrón ha Uziel ñemoñarekuéra apytépe,
Sebuel, Guersón ha Moisés ñemoñare,va'ekue umi mba'e repyeta rehe oñangarekóva ruvicha.
Igénteva'ekue, Eliézer guio, Rehabías, Eliézer ra'y; Jesahías, Rehabías ra'y; Joram, Jesahías ra'y; Zicrí, Joram ra'y ha Selomit, Zicrí ra'y.
Selomit ha ityvýrakuéra oñangareko umi kotýre oñeñongatuhápe umi mba'e David ha mburuvichakuéra ñorãirõrã megua oikuave'ẽva'ekue Tupãme.
Umi mba'e ojegueruva'ekue ñorãirõhágui ha oñeme'ẽva'ekue ojeporu haguã oñekotevẽ ramo tupao oñemyatyrõ haguã.
Upépe oĩ avei opa umi mba'e oikuave'ẽva'ekue mba'e rechahára Samuel, Saúl Quis ra'y, Abner Ner ra'y ha Joab Seruiá memby. Opa umi mba'ére oñemboykéva Tupãme guarã oñangareko Selomit ha ityvýrakuéra.
Ishar ñemoñare apytépe, umi omba'apóva mba'e haiha ha mbojovakeha ramo, Quenanías ha ita'ýrakuéra.
Hebrón ñemoñare apytépe, Hasabías ha igéntekuéra, umíva 1.700 kuimba'e katupyry, oñemoĩ oisãmbyhy haguã umi mba'e Ñandejára ha mburuvicha guasu guiguápe, opa umi Israelgua oikóvape Jordángui kuarahy reike gotyo.
Ohasa rire 40 áño David oguapy hague mburuvicha guasúrõ, ojepyguara umi Hebrón rogagua kuatia ha ojejuhu ijapytépekuéra kuimba'e ikatupyrýva oikóva Jazer Galaad guápe. Hebrón ñemoñaregua ruvicha, Jeríasva'ekue.
Jerías ryvykuérape, umíva 2.700 hogagua ruvicha ikatupyrýva, omoĩva'ekue mburuvicha guasu David, rubeníta, gadíta ha mbytere Manasesgua ruvichárõ opa mba'e Tupã ha mburuvicha guasu guiguápe.
David ombyaty Jerusalénpe opa mburuvicha Israelgua: Israel ñemoñaregua ruvicha, aty guasukuéra ruvicha, 1.000 arigua ruvicha ha 100 arigua ruvicha, mburuvicha guasu yvy rerekua, mburuvicha guasu ha ita'ýrakuéra mymba rerekua, karai guasukuéra ha kuimba'e ikatupyrýva guive.
Upérõ David oñembo'y ha he'i: “Pe che rendúke che ryvykuéra ha che retãgua: Che amopu'ãse mo'ã peteĩ óga oĩ haguãme Tupã karameguã, ha Tupã oguereko haguãme iguapyha ha ambosako'iva'ekue opa mba'e ajapo haguã.
Ñandejára katu he'i chéve: ‘Nandemo'ãi pe remopu'ãtava chéve peteĩ tupao, ndégui ñorãirõhára reñohẽva'ekue tuguy.’
Opáichavo, Tupã Israel Jára che poravo che rogagua apytépe che moĩ haguã Israel ruvicha guasúrõ opa árape guarã. Ha'e niko oiporavo Judá ñemoñaregua oporosãmbyhy haguã; Judá ñemoñare apytégui oiporavo che róga guápe, ha che ryke'ykuéra apytépe che poravo che moĩ haguã Israel ruvicha guasúrõ.
Ha ko'ágã che ra'ykuéra apytépe, heta niko ome'ẽ chéve Ñandejára, ha'e oiporavo che ra'y Salomónpe oguapy haguã ha'e oguapyhápe Israel ruvicha guasúrõ.
Tupã he'i avei chéve: ‘Nde ra'y Salomón pe omopu'ãtava che Róga ha che korapykuéra: che niko aiporavo chupe che ra'yrã ha chéta itúva.
Amoĩ hatãta iguapyha opa árape guarã ha'e opyta hatãrõ che rembiapoukapy apópe ojapo haguéicha ko'ágã peve.’
Ha ko'ágã opaite Israelgua, ko'ápe Tupã rérape ijatýva ha Tupã Ñandejára ñane rendúva hína renondépe, ha'e peẽme: Pejapóke Tupã pende Jára rembiapoukapy, akóinte pereko haguã ko yvy porãite ha peheja pende ra'ykuérape imba'erã.
Ha nde che ra'y Salomón, ehayhúke Tupã nde ru Járape ha ejapo ha'e he'íva nde py'aite guive, cháke ha'éko oikuaa opa mba'e jarekóva ñande py'ápe ha nokañýi chugui mba'eve. Reheka ramo chupe ojejuhukáta ndéve; rejei ramo chugui katu nde rejáta opa árape guarã.
Ne mandu'áke Ñandejára nde poravo hague remopu'ã haguã chupe hogarã. Néike emoñepyrũ katu!”
Upérõ David ome'ẽ ita'ýra Salomónpe upe kuatia oĩháme pe korapy tupao renondepegua, umi óga, umi koty oñemba'e ñongatu haguãme, umi koty yvategua, umi hyepy pegua ha pe Tupã koty ra'ãngakuéra.
Ome'ẽ avei chupe umi kuatia oĩháme ta'ãnga ohechaukáva mba'éichapa ikatu ojejapo tupao korapy, kotykuéra ijerére oĩva'erã oñeñongatu haguã mba'e repyeta tupao pegua, oñeñongatu haguã umi mba'e oñemboykéva Tupãme guarã,
umi koty oiko haguã pa'i ha levítakuéra hembiapo jave tupaópe ha umi oñeñongatu haguãme tupao rembiporukuéra.
Ome'ẽ avei chupe opa pe óro ha pláta oñekotevẽtava ojejapo haguã tupao rembiporukuéra;
ojejapo haguã mba'e rendy pyenda ha mba'e rendykuéra, umi órova ha umi plátava, ome'ẽ chupe upe oñekotevẽva peteĩ-teĩme guarã;
ha upéicha avei ojapo peteĩ-teĩ umi mesápe guarã, umi órova ha umi plátava, oñemoĩ haguãme ojohysýire umi mbuja oñekuave'ẽva.
Ome'ẽ avei óro ojejapo haguã tenedor, tása guasu ha mbayrukuéra; avei óro ha pláta oñekotevẽháicha ojejapo haguã umi mbayru óro ha plátava.
Ome'ẽ avei chupe oñekotevẽháicha óro porã ojejapo haguã altar ojehapy haguãme aysy ryakuã porã, ha pe óro oñekotevẽva ojejapo haguã pe karropegua umi keruvim ipepo jepysópe oĩva pe Ñe'ẽ ñome'ẽ rehegua Karameguã ári.
Ko'ã mba'e ojehaiva'ekue Ñandejára po rupi, ojekuaauka haguã mba'éichapa ojejapova'erã opa mba'e.
Upérõ David he'i Salomónpe: “Néike, ejepytaso katu ha emoñepyrũ pe tembiapo! Eñemokyre'ỹke ha ani rekyhyje! Tupã che Jára oĩta ne ndive! Nanderejamo'ãi ne año, remoguahẽ meve hu'ãme ko tembiapo.
Kóina ápe umi pa'i ha levíta réra ojopyruva'erã tupaópe umi mba'e apópe; pe tupao apópe rerekóta avei heta mba'apohára omba'apo reítava ndéve ha kuimba'e opaichagua mba'e apópe ikatupyrýva, ha opa Israelgua ruvicha ojapóta pe nde eréva.”
Upéi mburuvicha guasu David he'i opavavépe: “Che ra'y Salomónpe añoite Tupã oiporavo. Ha'e imitã gueteri, pe óga ha'e omopu'ãva'erã katu tuichaeterei. Tupã Ñandejárape guarã hína pe óga guasu, ndaha'éi yvypórape guarã.
Añeha'ãmbaiteva'ekue ambyaty haguã pe oñekotevẽva tupaópe guarã: óro, pláta, vrónse, fiérro ha yvyra. Avei ita jegua ijape mbataráva, ita jegua oñembojopype haguã, ita vera opaichaguáva, opaichagua ita jegua ha ita sỹi hesakãva, hetaeterei.
Opa mba'e arekómava ári, ahayhuetereígui Tupã che Jára róga, ame'ẽve che mba'e teégui tupaópe guarã,
óro poravopyre 100.000 kílo, 230.000 kílo pláta ñemosỹimbyre ojejaho'i haguã tupao tápia,
opa pe óro ha pláta ojeporútava ojejapo haguã umi mba'e oñekotevẽva ha opa tembiapópe guarã ojapova'erã umi omba'apóva mba'e jegua apópe. Mávapa ome'ẽse avei imba'e kuave'ẽ Tupãme guarã ipy'aite guive?”
Upérõ ogagua ruvicha, Israel ñemoñaregua ruvicha,1.000 aty ruvicha ha 100 aty ruvichakuéra ha umi mba'e mburuvicha guasu ojapoukáva myakãhakuéra, ogueru imba'e me'ẽ Tupãme ipy'aite guive,
ha ome'ẽ tupaópe guarã 165.000 kílo ha 10.000 óro pehẽngue, 330.000 kílo pláta, 600.000 kílo vrónse rupi ha 3.300.000 kílo fiérro.
Avei umi oguerekóva ita jegua, ome'ẽ mba'e repyeta tupao pegua rerekuápe, upéva Jehiel, Guersón ñemoñare.
Opavavépe ombovy'a ko'ã mba'e Tupãme oñekuave'ẽva, oñeme'ẽgui py'a rorýpe. Mburuvicha guasu David avei ovy'aeterei.
Upérõ David omomba'e guasu Tupãme opavave rovake he'ívo: “Roguerohory opa árape guarã, nde Tupã ore ru Israel Jára!
Nde niko Ñandejára, nde tuichapa ha nde pokatu, nde pópe oĩ opa mba'e ha nde reko mimbipa ndaijojahái! Opa mba'e oĩva yvy ári ha yvágape ne mba'énte voi. Nde hína ore Jára pe mburuvicha guasu pavẽ ha nde mba'e guasuve opavavégui!
Nde hegui ou mba'e rereko heta ha terakuã. Nde reisãmbyhy opa mba'e. Pe mbarete ha pokatu oĩ nde pópe, ha nde avei pe reme'ẽva mbarete ha pokatu opavavépe.
Upévare, Tupã ore Jára, ro'e ndéve aguije ha romomba'e guasu nde réra herakuã mombyrýva.
Máva piko che, ha máva piko umi che retãgua ija haguã oréve roikuave'ẽvo ndéve hetaite mba'e? Opa mba'e niko ou nde hegui ha upévagui jeýnte rome'ẽ ndéve.
Ne renondépe niko ore, mombyrygua ramo guáicha ore rukuéra ypykuéicha avei; ha ore rekove yvy ári ohasa peteĩ kuarahy'ãicha, ndojevýiva araka'eve.
Há che Jára! Ko'ã mba'e porãita rombyatyva'ekue romopu'ã haguã peteĩ óga nde réra marangatúpe, nde pógui ou ha ne mba'énte voi.
Aikuaa, che Jára, nde reipyguaraha ore apytu'ũ ha ne mbovy'aha pe py'a potĩ. Upévare py'a potĩme aikuave'ẽ ndéve ko'ã mba'e. Ha ko'ágã vy'a pópe ahecha ne retãgua ko'ápe ijatýva ogueruha ndéve imba'e kuave'ẽ ipy'aite guive.
Tupã Abraham, Isaac ha Jacob, ore rukuéra ypykue Jára, eñongatu mantékena ne retãgua py'apýpe ta imba'e porã ha eisãmbyhy hekove oguata haguã nde rape rupi.
Che ra'y Salomónpe eme'ẽ avei py'a potĩ oñeme'ẽmbaite haguã ndéve ojapóvo ne rembipota ha opa mba'e nde eréva ha tomopu'ã ndéve pe tupao che ambosako'iva'ekue.”
Upéi David he'i opavavépe: “Pemomba'e Tupã pende Járape!” Ha opavave omomba'e Tupã itúvakuéra ypykue Járape ha oñesũ henondépe ha mburuvicha guasu renondépe.
Upe ára ambuépe oikuave'ẽ hikuái mymbajuka ha mymbahapy ramo Tupãme 1.000 tóro ra'y, 1.000 ovecha mácho ha 1.000 ovecha ra'y oikuave'ẽvo avei kaguy hesegua ha hetaeterei mymbajuka opa Israel pýre.
Upe árape okaru hikuái ha ho'u kaguy tuicha vy'a reheve Ñandejára renondépe. Upéi oguerosapukái mburuvicha guasu mokõihárõ Salomón, David ra'ýpe, ha omoingo chupe mburuvicha guasúrõ ha Sadócpe pa'i guasúrõ ohekuavóvo ñandyry marangatu iñakãnguérare.
Salomón oguapy mburuvicha guasúrõ Ñandejára guapyhápe itúva David rendaguépe. Oñakã rapu'ã ha opa Israelgua ohendu iñe'ẽ.
Opa mburuvicha, ñorãirõhakuéra, ha David ra'ykuéra oĩ hendive.
Ñandejára ombotuichaeterei Salomónpe opa Israelgua renondépe ha omoherakuã porãiterei chupe. Ha'eichagua mburuvicha guasu ndaipóriva'ekue araka'eve Israélpe.
David, Jesé ra'y, oisãmbyhy opa Israel guápe.
Oiko Israel ruvicha guasúrõ 40 áño pukukue, umívagui 7 Hebrónpe ha 33 Jerusalénpe.
Omano itujáguima, py'a guapýpe, henyhẽ mba'eta ha terakuã porãgui. Hendaguépe oisãmbyhy ita'ýra Salomón.
David rekovekue, iñepyrũ guive ipaha peve, ojehai maranduhára Samuel, maranduhára Natán ha mba'e rechahára Gad kuatia haípe.
Umívape oĩ opa mba'e ojehuva'ekue chupe, Israel retãme ha umi tetã ambuépe ha'e oisãmbyhy aja.
Che pehẽnguekuéra, ku aha ramo guare añe'ẽ pene ndive Tupã rembipotáre, ndahechaukáiva'ekue che arandu ha che ñe'ẽ kuaaha.
Ha aimévo pende apytépe ndaikuaaséiva'ekue mba'eve ndaha'éi ramo Jesucristo rehegua. Ha ja'e porãsérõ guarã, Jesucristo ojehupiva'ekue kurusúre reheguánte aikuaase.
Añemoĩva'ekue pene renondépe che kangy ha aryrýi kyhyjégui,
ha añe'ẽvo ha amombe'úvo peẽme upe marandu, ndaiporúi ñe'ẽ arandu ajereroviauka haguã. Nahániri. Peẽ che guerovia ahechaukávo peẽme Espíritu Santo ha Tupã pokatu,
pende jerovia oĩ haguã Tupã pokatúre, ha ani yvypóra arandúre.
Ha umi iñarandu añetémava'ekue ndive katu, aiporu ñe'ẽ arandu. Jaikuaava'erã jepe, ndaha'eiha arandu ko yvy peguáva, térã umi isãmbyhyhára arandu, oñehundítava rehegua.
Péva katu hína Tupã arandu ñemi, hembipota ñemi, ha'e oguerekóva ñande vy'arã opa ára guive.
Kóva ha'e peteĩ mba'e ikatu'ỹva'ekue oikuaa umi tetã sãmbyhyhára ko'agãgua. Oikuaa rire niko ndojukáiva'erã mo'ã kurusúre pe teko mimbipa Járape.
Ñandejára Ñe'ẽme he'iháicha: “Hayhuhakuérape guarã oguereko Tupã, umi avave ohecha'ỹ, ohendu'ỹ ha oimo'ã'ỹva'ekue.”
Ko'ãva hína umi mba'e Tupã oikuaaukáva ñandéve Espíritu Santo rupi. Espíritu niko oipyguara opa mba'e, umi mba'e pypukuvéva Tupã rehegua jepe.
Máva yvypóra piko oiméta oikuaáva mba'épa oĩ yvypóra py'apýpe, ndaha'éi ramo pe yvypóra espíritu oĩva yvypóra rekovépe? Upéicha avei, Tupã Espíritu mante ikatu oikuaa mba'épa oĩ Tupã rekovépe.
Ha ñandéve niko oñeme'ẽva'ekue Espíritu oúva Tupãgui, ndaha'éi ko yvýgui, jaikuaa porã haguã umi mba'e Tupã ome'ẽva'ekue ñandéve ipy'a porã rupi.
Ñañe'ẽ ko'ã mba'ére, ñe'ẽ ñane mbo'eva'ekue reheve Tupã Espíritu, ha ndaha'éi ñe'ẽ jaikuaava'ekue ñane arandu rupínte. Péicha ñamyesakã umi mba'e espíritu reheguáva, ñe'ẽ espíritu reheguáva reheve.
Umi oikuaa'ỹva espíritu reheguáva, ndoikuaaséi mba'eve Tupã Espíritu reheguávagui, chupekuéra guarã výro reíva. Ha upéicha avei katu ndaikatúi oikuaa, umíva niko mba'e ojehechava'erã espíritu reheguáva reheve mante.
Ha pe oguerekóva upe Espíritu, ikatu ombojovake opa mba'e ha avave ndaikatúi ombojovake chupe.
Ñandejára Ñe'ẽ niko he'i: “Ava piko oime oikuaáva Tupã apytu'ũ? Máva piko oheko mbo'éta chupe.” Ñande jepe jareko Cristo apytu'ũ.
Che, che pehẽnguekuéra, ndaikatúiva'ekue añete, añe'ẽ peẽme upérõ, pende espíritu mbaretéva ramo guáicha. Añe'ẽva'ekue peẽme ijerovia kangývape ramo guáicha, mitã meguáicha.
Pombo'e ndahasyiete, mitã kangýpe oñeme'ẽ ramo guáicha kamby tembi'u pohýi rangue, ndaikatúigui gueteri pembohasa pende py'a rupi tembi'u pohýi. Ko'ágã jepe ndaikatúi oguapy pende py'ápe,
pene kangýgui gueteri. Oĩ aja pende apytépe ha'enteséva ha jeiko vai, pene kangy ha peiko gueteri yvypóra oñanduhaichaiténte.
Oimérõ he'íva: “Che, Pablo rehegua”, ha ambue katu he'i “Che, Apolo rehegua”, péicharõ peñandu peikóvo yvypóra oñanduhaichaiténte.
Amo ipahápe, máva piko Apolo? Máva piko Pablo? Tembiguáinte, ha'ekuéra rupi peguahẽ pende jeroviápe. Mokõive rojapo pe Ñandejára ome'ẽva'ekue oréve rojapo haguã.
Che añemitỹ ha Apolo ohypýi ýpe, ha Tupã pe omongakuaáva pe ñemitỹngue.
Aipórõ, pe oñemitỹva ha pe ohypýiva ýpe ndaha'éi mba'eve. Tupã pe ha'epáva, ha'e niko pe ñemitỹ omongakuaáva.
Oñemitỹva ha ohypýiva ýpe peteĩchante, Tupã jepe ohepyme'ẽva'erã peteĩ-teĩme ojerureháicha hembiapokue.
Ore niko oñoirũ pe tembiapópe, Tupã rehehápe rojapóva, ha peẽ niko hína pe ñemitỹ ha pe mba'e apopy Tupã mba'éva.
Che niko pe óga apoha ikatupyrýva, Tupã ome'ẽ hague, ipy'a porãgui amoĩ haguã pe óga pyendaguã, ha ambue ou omopu'ã hi'ári. Ha mokõive oma'ẽ porãva'erã mba'éichapa ojapo.
Avave ndaikatu véima omopyenda jey pe ipyendámava, ha upe pyenda hína Jesucristo.
Kóva ko pyenda ári, ikatu oñemopu'ã órogui, pláta ha ita verágui, térã yvyra, kapi'i ha takuáragui.
Ha mokõivéva rembiapo ojehecha porãva'erã ñembojovakeha árape. Upe ára oúta tata reheve, ha upe tata ohechaukáta mba'eichagua tembiapópa ojapo ra'e hikuái.
Pe peteĩ ojapova'ekue imbarete ramo, ojehepyme'ẽta chupe hese.
Ha pe ojogapova'ekue okái ramo, ojeíta chugui hembiapo, ha'e jepe oñepysyrõta, osẽ ramo guáicha upe tatágui.
Ndapeikuaái nga'u piko peẽ Tupã rogaha, ha Tupã Espíritu oikoha pende pype?
Oimérõ ohundíva Tupã róga, Tupã ohundíta chupe, Tupã róga imarangatu ha upéva peẽ voi.
Aníke avave oñembotavy. Oimérõ pende apytépe oimo'ãva iñaranduha ko yvy arigua arandúpe, toiko jey itavýva ramo, ikatu haguã iñarandu añete.
Arandu ko yvy arigua niko, výro reiete Tupãme guarã. Ñandejára Ñe'ẽ voi niko he'i: “Tupã omoñuhã iñarandúvape, pe iñarandúpe voi”.
Ha he'i avei: “Ñandejára oikuaa opa iñarandúva remiandu výro reiha.”
Upévare, avave ndojejapóiva'erã yvypóra ikatúva ojapóre. Opa mba'e niko pene mba'e:
Pablo, Apolo, Cefas, ko yvy, jeikove, ñemano, ko'agãgua ha tenondevegua. Opa mba'e pene mba'e ha,
peẽ niko hína Cristo mba'e, ha Cristo katu Tupã mba'e.
Peẽ niko ore rekova'erã Cristo pytyvõhárarõ añónte, roiméva rombo'e haguã umi mba'e ñemimby Tupã reheguáva.
Oime ramo oñeme'ẽ hague hembiaporã, ohechaukava'erã ikatuha ojejerovia hese.
Che ramo katu, ndachepy'apýi peẽ térã oimeraẽva peche mbojovake ramo guarã. Che jepe nañembojovakéi.
Upéicharõ jepe, ndajuhúi haguére nda che pereiha mba'evépe nde'iséi che potĩha. Pe che mbojovakeva'erã niko Ñandejára.
Upéicha rupi, ani pembojovake mba'eve hi'ara'ỹme. Peha'arõ tou raẽ Ñandejára ha tomyesakã pe ko'ágã iñypytũva. Ha'e toikuaauka ñande py'a rembipota. Upépe Tupã oguerohorýne peteĩ-teĩme ojerureháicha hembiapokue.
Che pehẽnguekuéra, añe'ẽ peẽme ko'ã mba'ére, peẽme iporã haguãnte. Ha amoĩ jehechaukaha ramo Apólospe ha che jupe voi. Upéva ha'e peikuaa haguã ore rupi ndapehóiva'erãha amo gotyove kuatia he'ívagui, ha ani avave rupi pe pu'ãmba ojuehe.
Máva piko ne moĩ ambuekuéra ári? Ha mba'e piko rereko Tupã nome'ẽiva'ekue ndéve? Ha ha'e ome'ẽ rire ndéve, mba'ére piko rejejapo, ñaimo'ã katu nde rehe aénte voi rehupytyva'ekue?
Ñaimo'ã ku pene ryguãtãmava, ha perekóva opa mba'e peipotáva, ha peñeñandu mburuvicha guasúicha oikotevẽ'ỹva mba'eve ore hegui. Mburuvicha guasu nga'u ra'e añete, ore roime haguã pene ndive.
Chéve ramo guarã, ore apóstolpe Tupã ore moĩ ipahaitépe, roiméva ramo guáicha romano haguãma. Oiko ore hegui mba'e hechapyrãva ko yvýpe guarã, umi Tupã remimboúpe guarã ha yvypórape guarã.
Ore, Cristo rehehápe, rohasa ivýrova ramo. Peẽ katu, Cristo rehe ae, pehasa iñarandúva ramo. Ore, ore kangy, peẽ katu pene mbarete. Ore rehe ojejahéi, peẽ katu peñemomba'e.
Ko'ágã peve voi rohasa ñembyahýi, yuhéi ha ore opívo. Rojehovapete, ha ndaorerógai,
ha ore kane'õ romba'apóvo ore poite rupi. Umi oñe'ẽ vaíva ore rehépe rombohovái jehovasápe. Roñemuña ha ndoro'éi mba'eve.
Rojeja'o ha rombohovái py'a porãme. Rojerereko ko yvy arigua ytýicha, tembyréicha. Ha upéicha ko'ágã peve.
Ndarahaukái peẽme ko kuatia pomotĩvo, añemoñe'ẽ haguã peẽmente, che ra'y tee peguáicha. Pohayhu niko.
Pereko ramo jepe, Cristo reroviaha pende rekópe, hetaiterei pene reko mbo'éva, na pende ru hetái. Pende ru, che, amombe'uva'ekue peẽme pe marandu porã ojapóva pende hegui Jesucristo rehegua.
Aipórõ, ajerure peẽme pejapo haguã che ajapóva.
Upévare amondo peẽme Timoteo, che ra'y Ñandejára rehe jeroviápe, ahayhuete ha ajeroviaha. Ha'e pene momandu'áne che rekovére, Jesucristo reroviaha che rekópe, aikoha ambo'e umi Jesús iglésia ahasaha rupi.
Oĩ pende apytépe ovy'ámava hína oimo'ãgui ndahamo'ãi pohechávo.
Ñandejára oipotárõ katu, aha'arõ ahávo pohecha vokoieténte. Upévo ahecháne mba'épa añetehápe ikatu ojapo umi ovúva jejapógui, ha ndaha'éi he'ívarente.
Tupã ñesãmbyhy niko ndaha'éi ñe'ẽ rei, upéva hína pokatu.
Mba'épa peipotave: Aha poinupã haguãicha, térãpa aha pohechávo mborayhu ha kunu'ũ reheve?
Ko'ágã ahasáta ambohovái peẽme umi mba'e peporanduva'ekue chéve pene kuatia ñe'ẽme. Iporãveva'erã niko kuimba'e noñemendái ramo.
Ha teko vaípe ani haguã oje'a, kuimba'e oguerekova'erã hembireko ha kuña oguerekova'erã iména.
Ha mokõivéva, ména ha tembireko, ojapova'erã umi tembiapoukapy ñemenda rehegua.
Tembirekópe guarã hete ndaha'éi imba'e tee, iména mba'e rupi. Ha upéicha avei pe ména ndaha'éi hete jára tee, hembireko mba'e rupi.
Upévare, napeñombotovéiva'erã, noiméi rire ramo peñemoĩ peteĩ ñe'ẽme ndapeikovéi sapy'ami haguã oñondive, peñembo'e haguã. Upe rire peiko jeyva'erã oñondive, ani ágã Sataná pende jopy pene rembiapo vai haguã, ndaikatúigui pende pu'aka pende jehe.
Opa ko'ã mba'e ha'e peẽme che jeheguínte, ndaha'éi tembiapoukapy ramo.
Che rehe ramo, hi'ãnteva'erã chéve opavave chéicha. Opáichante, Tupã ome'ẽ peteĩ-teĩme heko kuaarã ojoavýva ojuehegui. Peteĩme, peteĩ hendáicha, ha ambuépe ambue hendáicha.
Umi omenda'ỹva ha iména manova'ekuépe ha'e, iporãveha opyta omenda'ỹre, ko chéicha.
Ndaikatúi ramo pejejoko katu, pemenda. Iporãve niko ñamenda jahasa asy rangue mendasépe.
Ha omendámava'ekuépe katu, ame'ẽ hembiaporã, ndaha'éiva che ame'ẽva, upéva Ñandejára remime'ẽngue voi: Tembireko ojei'ỹ haguã iménagui.
Ha sapy'ánte tembireko ohejárõ iménape, opytámava'erã omendave'ỹre térã oiko porã jeyva'erã iména ndive. Upéicha avei, ména ndohejáiva'erã hembirekópe.
Opavavépe guarã katu ha'e, che jeheguínte, ndaha'éi Ñandejára he'i rupi: Oime ramo peteĩ ñane pehẽngue hembireko ñande rehegua'ỹva, ha oikosénte hendive, upe ñane pehẽngue ndojeíriva'erã chugui.
Ha peteĩ kuña ñande reheguáva omendárõ peteĩ ñande rehegua'ỹre, ha upe kuimba'e oikosénte hembireko ndive, upe kuña upéva ndohejáiva'erã chupe.
Pe ména ojerovia'ỹva Tupã rehe niko imarangatu opytávo, ojoaju rupi peteĩ kuña ojeroviávare. Ha pe kuña ojerovia'ỹva imarangatu avei opytávo, ojoaju haguére iména ojeroviávare. Peicha'ỹrõ umi ita'ýrakuéra naipotĩmo'ãi. Upéicha rupi katu Tupã mba'éva avei ha'ekuéra.
Ha sapy'ánte, ména térã tembireko oguerovia'ỹva ojeisérõ katuete iñirũgui, tojei. Péicharõ, pe ogueroviáva, taha'e kuña térã kuimba'e, opyta jey omenda'ỹvaicha, Tupã pene moĩva'ekue rupi peiko haguã py'a guapýpe.
Mba'éicha piko nde, tembireko, reikuaa ikatutaha repysyrõ ne ménape? Térã nde, ména, mba'éicha reikuaáta ikatúpa sapy'ánte reipysyrõ ne rembirekópe?
Taha'e ha'eháicha, peteĩ-teĩva oikova'erã Ñandejára ome'ẽva'ekue chupekuéra reheve, ha pe ha'e oĩ hagueichaite Tupã ohenói ramo guare chupe. Péva ha'e pe tembiapoukapy ame'ẽva Tupã Iglésia opavavépe.
Tupã ohenói ramo peteĩ ojeapi'ova'ekuépe, upéicha oĩ porã. Ha ohenói ramo peteĩ ojeapi'o'ỹva'ekuépe, ndojeapi'óiva'erã.
Ndaha'éi mba'eve nde rejeapi'o ramo térã nahániri. Tuichave mba'e hína rejapo ramo Tupã rembiapoukapy.
Peteĩ-teĩva opytava'erã pe oĩ haguéicha, Tupã ohenói ramo guare chupe.
Reñehenoiha ára, nde rire ramo tembiguái, ani rejepy'apy. Ijárõ ndéve, resẽ haguã tembiguaihágui, resẽva'erã.
Pe tembiguáiva'ekue Ñandejára oñehenói ramo guare chupe, ko'ágã ha'e peteĩ kuimba'e ojejopy'ỹva omba'apóva Ñandejárape guarã. Ha upéicha avei, pe ndaha'éiva'ekue tembiguái oñehenói ramo guare, ko'ágã Cristo rembiguái.
Tupã pende joguava'ekue, ani peheja avave ojapo pende hegui tembiguái.
Aipórõ, che pehẽnguekuéra, peteĩ-teĩ topyta pe oĩ haguéicha Tupã ohenói ramo guare chupe.
Kuñanguéra omenda'ỹvape katu, ndarekói Tupã rembiapoukapy ha'eva'erã katuete chupekuéra. Ha'e jepe mba'éichapa che ahecha, peteĩ jeroviaháva ramo, Ñandejára poriahurereko rupi.
Chéve ramo guarã iporãve peteĩ-teĩ opyta pe oĩháicha, ipohýi-pohýivégui ko'ã ára jaropu'akáva jahávo.
Oimérõ ne rembireko hína, ani reheja. Ha nane rembirekói ramo, ani reheka.
Remendárõ, nane rembiapói vaíri. Ha peteĩ kuña omenda'ỹva omendárõ, nahembiapói vaíri avei. Oikuaava'erã jepe hikuái, opa omendáva ohasava'erãha heta mba'e hasýva yvypóra reheguáva voínte, che aipota'ỹva ohasa.
Che pehẽnguekuéra, umi ha'eséva niko ko'ãva: Sa'íma hemby ñandéve. Upévare, omendáva oikova'erã omenda'ỹva ramo guáicha.
Oñembyasýva hogagua manóre, oikova'erã ku vy'ápe oikóva ramo guáicha. Ha umi vy'ápe oikóva katu, oikova'erã ku hogagua manóva ramo guáicha. Umi ojoguáva mba'e repy oikova'erã mba'eve ndaha'éi ramo guáicha imba'e.
Ha umi oiporu porãva hína ko yvy reko, oikova'erã ndoiporu porãiva ramo guáicha, ko yvy jahecháva opava'erã.
Hi'ãnte chéve poipe'a jepy'apýgui. Omenda'ỹva ojepy'apy umi Ñandejára reheguávare, ha oheka ombohory haguã chupe.
Pe omendáva katu ojepy'apy ko yvy reheguávare, ha ombohoryse hembirekópe
ha upéicha mokõi hendápe ojepy'apy. Upéicha ave, kuña na iména véimava ha kuñataĩ omenda'ỹva ojepy'apy Ñandejára reheguávare, imarangatúgui hetépe ha ijespíritupe. Ha umi kuña omendáva katu, ojepy'apy ko yvy reheguávare ha ombohoryse iménape.
Nda'éiko peẽme ko'ã mba'e, ani haguã pejapo, iporã haguã peẽmente, ha peiko porã haguã hekópe, pemba'apóvo Ñandejárape peiko rei'ỹre.
Peteĩ peẽva oimo'ã ramo itajýra okakuaapámava rehe noĩ porãiha oiko omenda'ỹre ha tekotevẽha, ha ohechárõ upevaha pe iporãvéva, tojapo pe ohecha porãveháicha. Tomenda, upéva niko ndaha'éi angaipa.
Ha oimérõ ku ojejopy'ỹre, ha oipotaháicha porã ipy'apýpe he'íva mbarete porãva ijupe nomomendamo'ãiha itajýra, ojapo porãta.
Aipórõ, omomendárõ ojapo porã, ha nomomendái ramo katu ojapo porãve.
Kuña omendáva ojoaju iménare upe iména oikove aja. Ha upe iména omano ramo katu, opyta jey omenda haguãicha omendasévare, Tupã reroviaha guive.
Hi'ã jepe chéve oiko porãvetaha nomendavéirõ. Péicha che ahecha, ha hi'ãko chéve, che avei arekoha Tupã Espíritu.
Ko'ágã ahasáta ambohovái peẽme umi peporanduva'ekue chéve tembi'u oñekuave'ẽva ta'ãnga reikuérape rehegua. Añetéko hína pe oje'éva: “Opavave jaikuaa pe añetegua”, ha pe jaikuaáva katu ñane mbojererovu. Ha pe mborayhu oñepehẽngue ramo guáicha, omombarete ñande reko.
Oimérõ oimo'ãva oikuaaha, ndoikuaái gueteri ojekuaava'erãháicha.
Ha oimérõ ohayhúva Tupãme, Tupã oikuaa chupe.
Aipórõ: ikatúpa oje'u umi tembi'u oñekuave'ẽva ta'ãnga reikuérape? Jaikuaa porã umi ta'ãnga rei ndaha'eiha mba'eve ko yvy ári, ha peteĩ Tupãnte oĩha.
Ha oimérõ jepe yvágape ha yvy ári umi oñembohérava tupã (ha upéva ja'étarõ, heta tupã ha mba'e jára oĩ),
ñandéve guarã peteĩ Tupãnte oĩ, ñande Ru, opa mba'e apohare, ha ñande jaikove chupe guarã. Ha avei peteĩ Ñandejárante, Jesucristo, hese ae opa mba'e oikóva, ñande jepe hese ae jaiko.
Nda opavavéi niko oikuaa pe añetegua. Umi ojepokuaava'ekue omomba'e guasu ta'ãnga reikuéra, ha ho'u umi tembi'u, ha oimo'ãva oñekuave'ẽ hague tupãnguérape, ikangýgui pe imba'e kuaaha, oñeñandu umi ta'ãnga rei omongy'apaha chupekuéra.
Hesakã porã jepe, Tupã ñane mbyajeha ndaha'éi ja'úvare. Nañaneporãvemo'ãi niko ja'úvare, ha nañandevaivemo'ãi ja'u'ỹvare.
Ani pe pene rembiapo vai rupi, peity umi ikangývape angaipápe.
Nde reikuaáva ko'ã mba'e reguapy ramo rekaru peteĩ ta'ãnga rei oñemomba'ehápe, ha peteĩ ñane pehẽngue ikangýva nde recha ramo, ikatu ha'e ikyre'ỹ avei ho'u haguã pe ta'ãnga reípe oñekuave'ẽva'ekuégui.
Ha upéicha nde, pe ne mba'e kuaáre, remyaña ho'a haguã pe ne pehẽngue ikangýva, Jesucristo omano hague avei.
Napemomba'éivo pe pene pehẽngue ikangývape, Crístope voi avei napemomba'éi hína.
Upévare, che rembi'u rupi, amyaña ramo che pehẽnguépe hembiapo vai haguã, araka'eve nda'umo'ãi so'o, ani haguã amoĩ chupe hembiapo vai haguãicha.
Ani chéne peje chéve oimeha ikatu'ỹva ajapo térã ndarekoiha apóstol reko kuaaha. Che niko ahechava'ekue Jesucristo Ñandejárape, ha peẽ voi ha'e che rembiapokue pe mba'e Ñandejára ojapóvape.
Ikatu oime ambuekuérape guarã che ndaha'éi apóstol. Peẽme guarã katu ha'e. Pe peẽ peimeha Ñandejára ndive, ohechauka añetehápe che ha'eha apóstol.
Kóicha ha'e umi che rehe oñe'ẽvape:
Ore nga'u piko ndaikatúi rokaru ha roy'u.
Ha avei piko ndaikatúi roguerahávo ore ndive ore rembireko Cristo reheguáva, ojapoháicha umi ambue apóstol, ha umi Ñandejára ryvykuéra, ha Cefas.
Térã nga'u piko Bernabé ha chéve añónte ndaikatúi pe ñande reheguáva aty ore mongaru?
Oime piko ñorãirõhára oikóva ijehegui omba'apo aja? Oime piko oñotỹva parral ha ndo'úi hi'akue? Oime piko oñangerekóva ovecháre ha nokamby'úi?
Ha ani peimo'ã kovaha yvypóra remiandúnte. Moisés rembiapoukapýpe voi avei he'i upéicha.
Upe tembiapoukapy kuatiápe oime: “Ani remotĩnguaha pe guéi remomba'apóva.” Ha upéva nde'iséi Tupã ojepy'apyha umi guéire.
He'ise uvei, ojepy'apyha ñande rehe. Umi tembiapoukapy niko oñemoĩva'ekue ñande rehehápe. Pe yvy ombovóva ha pe mba'e ra'ỹi ojykýiva niko omba'apova'erã oha'arõvo oñeme'ẽtaha chupekuéra imba'éva, upe koga'a ñemono'õnguégui.
Aipórõ, ore roñotỹ rire pende pype mba'e ra'ỹi espíritu reheguáva, ndahetái rojerure, rojerure ramo michĩmi umi mba'e yvy ariguávagui.
Oime ramo ambue ikatuha peme'ẽ, oréve katu ikatuve. Ha opáichante ore ndorojeruréi, oñeme'ẽva'erã ramo jepe oréve, ha rogueropu'akapa rojúvo opa mba'e ani haguã rombohasykue Cristo marandu porã ñemyasãi.
Peẽ peikuaa, umi omba'apóva Tupaópe guarã, oikoveha Tupaógui. Upéva he'ise, umi oñangarekóva pe altar ojejukahápe kuave'ẽmby, ho'uha pe tymba ojejukava'ekue upépe ro'okue.
Upéicha avei, Ñandejára omoĩ, umi omoherakuãva marandu porã oikoveva'erãha upe tembiapógui voi.
Che katu araka'eve ndaiporúiva'ekue ko'ã mba'e ikatúva, ha ndarahaukái peẽme ko kuatia pehepyme'ẽ haguã chéve che rembiapóre. Amanoseve uvei ajapo rangue upéicha. Avave ndoipe'ái chéne che hegui ko vy'a ahasáva upévare.
Che ndarekói mba'érepa ajejapo haguã, aiko haguére amoherakuã ko marandu porã, ahechágui upevaha che rembiaporã ikatu'ỹva aheja. Ha tajererekóke namoherakuãi ramo!
Upévare, che jeheguínte ajapo ramo, ajerureva'erã mo'ã che rembiapo repykue. Ha ajapo ramo ajapova'erãgui katu, upéva, ajapógui hína Tupã rembiapoukapy.
Aipóramo, che rembiapo rekovia hína pe vy'a ahasáva, amoherakuã haguére pe marandu porã ojehepyme'ẽ'ỹre chéve, he'ise, ajerure'ỹre pe oñeme'ẽva'erã chéve amoherakuã haguére pe marandu.
Ndaha'éi ramo jepe avave rembiguái, aiko opavave rembiguái ramo, ikatu haguã agueru heta hetave yvypóra Crístope.
Ako aimérõ guare umi judío ndive, aikova'ekue judíoicha, agueru haguã che ndive. Upéva he'ise, agueru haguã umi Moisés rembiapoukapýpe oikóva, che voi añemoĩ hague upe tembiapoukapýpe, nañeñapytĩri ramo jepe hese.
Ha upéi avei, agueru haguã umi Moisés rembiapoukapýpe oikóvape, aiko ha'ekuéraicha, añetehápe aiko ramo jepe Tupã rembiapoukapýpe, aimégui Cristo rembiapoukapýpe.
Aime ramo guare umi heko jeroviaha ikangýva ndive, che kangyva'ekue avei peteĩ ha'ekuérava ramo guáicha, agueru haguã avei che ndive. He'ise, aiko hague opavave oikoháicha, ikatu haguã aipysyrõ mbovymíme jepe.
Opa mba'e ajapóva, ajapo pe marandu porãre, areko haguã avei pype che mba'éva.
Peẽ peikuaa, peteĩ oñeñaniháme, maymáva oñaniha, ha peteĩmente ojehepyme'ẽ. Néi, peñani avei peẽ pehupyty haguãicha upe jehepyme'ẽ.
Umi oñembosako'íva oñua'ã haguã mávapa ikatupyryve, ojeheja opa mba'e ombyaiva'erã chupekuéragui. Ha upéva ojapo ohupyty haguã iñakã mbojeguaharã ipiruva'erãva. Ñande katu, jahupyty haguã peteĩ ipiru'ỹva.
Che ramo, nañaníri pytũmbýpe ha nañorãirõi ainupã ramo guáicha yvytu.
Upéva rangue, ainupã che rete ha ajopy ojapo haguã che aipotáva, apyta'ỹ haguã che voi mba'eve reípe, aiko rire ambo'e ambuekuérape.
Ndaipotái, che pehẽnguekuéra, pende resarái umi ñande ypy kuerakue oñemo'ã hague ku arai guýpe, ha maymáva ohasa hague Mar Rojo.
Upéicha rupi, opavave ojoajuva'ekue Moisés rehe oñemongaraívo upe arai ha upe yguasúpe.
Upéicha avei, opavave ha'ekuéra ho'u pe tembi'u espíritu reheguáva,
ha opavave hoy'u pe espíritu rehegua ojey'úvagui. Hoy'u hikuái pe espíritu rehegua itágui, omoirũva chupekuéra tape pukukue. Ha upe ita upéva Cristova'ekue.
Upéicharõ jepe katu, opavave nunga nombohorýi Tupãme, ha upévare hetekuéra opyta ojepyso pe yvy ojeiko'ỹhápe.
Opa ko'ã mba'e oiko ñane rembiechaukarã, jaipota'ỹ haguã ivaíva, ha'ekuéra oipota haguéicha.
Upévare, ani pemomba'e guasu umi ta'ãnga rei, ha'ekuéra ojapo haguéicha, he'iháicha Ñandejára Ñe'ẽ: “Maymáva oguapy okaru ha omboy'u, ha upéi opu'ã ovy'a.”
Aníke ñañeme'ẽ teko vaípe, ojapo haguéicha ha'ekuéra, ha upévare omanombava'ekue 23 mil peteĩ araitépe.
Ani avei jaipy'a ra'ã Crístope, oime haguéicha ojapóva, ha upévare omanomba mbói jesu'ukuégui.
Ha ani peñe'ẽ guyguy Tupãre, oime haguéicha oñe'ẽ guyguýva, ha upévare ojukapa chupekuéra Tupã remimbou, oguerúva mano.
Opa ko'ã mba'e ojehu ñande ypy kuerakuépe tembichaukarã ñandéve guarã. Ha oñemoĩva'ekue Ñandejára Ñe'ẽme ñane momarandúvo, jaikómagui ára pahávo.
Ha upéicha, pe oimo'ãva oĩ hatãha, toñeñangareko ani ho'a.
Peẽ ndapehasái jepy'a ra'ã ikatu'ỹva peropu'aka yvypóraicha. Upéva rangue, pejepy'a ra'ãvo, Tupã ohechaukáne peẽme mba'éichapa ikatu pesẽ chugui, ikatu haguã peropu'aka. Ha ikatu peẽ pejerovia Tupãre, napenderejái chéneva pehasa jepy'a ra'ã ipohyivéva pe ikatúvagui ojereropu'aka. Tupã ome'ẽne avei peẽme tape pesẽ haguã chugui, ikatu haguã peropu'aka.
Upévare, che pehẽnguekuéra ahayhuetéva, pejei pe ta'ãnga rei ñemomba'e guasúgui.
Añe'ẽ peẽme añe'ẽ ramo guáicha tekove iñakã porãvape. Peẽ voi pehecha iporãpa térãpa ivai ko'ã mba'e ha'éva peẽme.
Jay'u ramo pe kaguy oñemboykeva'ekue Tupãme guarãgui, jajehe'a Cristo ruguýre. Ha ja'u ramo pe mbuja ñamboja'óvagui, jajehe'a Cristo retére.
Ñande reta ramo jepe, opavave ja'u peteĩ mbujágui, ha upévare opavave ñande, peteĩnte.
Pema'ẽ umi Israelguáre: Umi ho'úva tymba ro'okue ojejukava'ekue kuave'ẽmby ramo, oĩ oñondive pe altar pegua tembiapópe.
Kóvape nda'eséi pe ta'ãnga rei oimeha mba'épepa iporã, térã pe so'o oñekuave'ẽva upe ta'ãnga reípe iporãveha oimeraẽva ambue so'ógui.
Ko ha'éva niko hína, umi heko kuaaha'ỹva oimérõ ome'ẽva kuave'ẽmby ramo, ome'ẽ hína Añáme, ha ndaha'éi Tupãme. Ha ndaipotái peẽ pejehe'a umi Aña rehe.
Ndaikatúi pey'úvo Ñandejára kaguýgui ha upe jave avei mba'e pochy kaguýgui. Ha ndaikatúi peguapývo Ñandejára mesápe, ha upe jave avei mba'e Aña mesápe.
Térã piko ñambopochyse Ñandejárape? Ñane mbareteve nga'u piko chugui?
Oje'e: “Oimeraẽva oiko ijehegui ha ojapo kuaa ojaposéva.” Upéva niko añete, nda opa mba'éinte iporã. Añete, oimeraẽva ojapo kuaa pe ojaposéva, nda opa mba'éinte omombaretéva jerovia.
Ndajahekáiva'erã niko umi ñandévente iporãtava, jahekava'erã pe ñande rapichápe iporãtava.
Pe'u katu pe so'ohápe ikatúva guive ojejogua, peporandu'ỹre mba'eve pende py'apy mba'e kuaa rehehápe.
Ñandejára mba'e niko ko yvy ha opa mba'e oĩva pype.
Oime ramo peteĩ heko jeroviaha'ỹva ojerure peẽme peho haguã pekaru hendive, ha peẽ pehose, pe'u katu opa mba'e oñeme'ẽva peẽme, penohẽ'ỹre okápe mba'eve pende py'apýpe peñandúva.
Ko'ágã katu, oimérõ he'íva peẽme: “Ko so'o niko kuave'ẽmbyre”, ani pe'u, pehecha kuaávo pe he'iva'ekue ha pende py'apýpe peñandúva.
Añe'ẽ hína umi ambue ipy'apýpe oñandúvare, ndaha'éi pende py'apýpe peñandúvare. Che ndaikatúi ahejávo ajehape joko ambue ipy'apýpe oñandúvare.
Che aguije ame'ẽ ramo Tupãme pe ha'úvare, mba'ére piko ahejáta oñeñe'ẽ vai chéve upe aguije ame'ẽháre.
Opáichavo, peteĩchante pe'u ramo ha pemboy'u ramo, térã pejapo pejapóva, opa pejapóvape pemomba'e guasu Tupãme.
Ani pehechauka ivaíva avavépe, judíope ha judio'ỹme, ha upéicha avei umi Tupã Iglésia reheguávape.
Che rehe ramo, añeha'ã aporombohory opa mba'épe, aheka'ỹre chéve iporãva'erãnte, ñande rapichakuérape guarã katu uvei, oñepysyrõ haguã.
Pejapo che ajapóva, che ajapógui Cristo ojapova'ekue.
Poguerohory pene mandu'a mante haguére che rehe, ha peikógui ha'e haguéicha peẽme.
Aipota peikuaa porã Cristo opa kuimba'e akãha, ha pe ména hembireko akãha.
Peteĩ kuimba'e ojaho'i ramo iñakã oñembo'e jave, térã omomarandu jave, omotĩ pe iñakã, oñemyakã perõ ramo guáicha.
Ha peteĩ kuña ndojaho'iri ramo iñakã oñembo'e jave térã omomarandu jave, omotĩ iménape. Ojogua ku kuña oñemyakã perõva'ekuépe.
Peteĩ kuña ndojaho'iri ramo iñakã, iporãveva'erã oñemyakã perõma ramo mandi voi. Ha pe kuña ohecha ramo omotĩha chupe oikytĩ hi'áva, térã oñemyakã perõ, toñeakãho'inte.
Kuimba'e ndojaho'iva'erãi iñakã, ha'e niko Tupã joguaha ha ohechauka heko mimbipa. Kuña katu niko ohechauka kuimba'e reko mimbi.
Kuimba'e niko noñerenohẽiva'ekue kuñágui, kuña katu pe oñerenohẽva'ekue kuimba'égui.
Ha pe kuimba'e ndojejapo ypýiva'ekue kuña rupi, kuña pe ojejapo ypyva'ekue kuimba'e rupi.
Upévare voi, ha umi Tupã remimbou rupi, kuña oguerahava'erã iñakãre peteĩ mba'e ohechaukáva ha'e oĩha iména poguýpe.
Upéicha ramo jepe, Cristo reroviaha ñande rekópe, kuimba'e ndoikói kuña'ỹre, ha kuña kuimba'e'ỹre.
Añete ramo jepe kuña oiko hague kuimba'égui, añete avei kuimba'e osẽ kuñágui, ha opaite mba'e katu ou Tupãgui.
Peẽ voi katu pejecháne oĩ porãpa kuña oñembo'e Tupãme ojaho'i'ỹre iñakã.
Yvy reko voi ohechauka mba'e oñererotĩva'erãha pe kuimba'e omongakuaa iñakã rague.
Kuñáme guarã katu, tuicha mba'e oheja okakuaa. Chupe niko oñeme'ẽ pe akãrague vuku ojaho'i haguã iñakã.
Opáichante, oimérõ oñombohovaiséva ko'ã mba'ére, oikuaava'erã, ñande ha umi Tupã Iglésia ndojepokuaái umícha.
Ahaívo peẽme ko'ã mba'e ndaikatúi poguerohorývo, ñaimo'ãnte vaicha umi pene ñembyaty ojapo vaiveha pende rehe, ojapo porã rangue.
Tenondete voi, oje'e chéve peñembyaty ramo peiko vaipaha. Ha chéve ramo guarã ñaimo'ã vaicha upeichaha.
Pejoayvypava'erã ra'e, aikuaa haguã mba'épepa pene porã peteĩ-teĩ.
Umi joavy oĩva pende apytépe, pe karu pejapo jave ndaha'e véima peromandu'ávo Ñandejára Jesucrístope.
Upévare, pekarúta jave jepi, peteĩ-teĩ oñemotenonde ohupi haguã ikarurã. Ha oime opytáva ñembyahýi reheve, oime oka'úva jepeve.
Peẽ piko ndaperekói óga pekaru ha pemboy'u haguã? Mba'ére piko pembotapykue Ñandejára Iglésia, ha pemotĩ umi oguereko'ỹvape mba'eve? Mba'e piko peipota ha'e peẽme? Poguerohoryha? Ko'ã mba'e ko'ãvape nahániri!
Ñandejára che mbo'eva'ekue ko'ã mba'e che ambohasa hína peẽme. Upe pyhare Ñandejára Jesús oñemoñuhãtahápe voi, ohupiva'ekue ipópe mbuja,
ha omomba'e guasu rire Tupãme, omboja'o ha he'i: “Kóva ha'e che rete, oñeme'ẽva pende rehehápe. Kóva pejapo, che rehe pene mandu'ahápe.”
Upéicha avei, ojekarupa rire, ohupi pe kaguy ryru ha he'i: “Ko kaguy ryru hína pe ñe'ẽme'ẽ pyahu oñembyajéva che ruguy rupi. Péicha pejapova'erã jepi, che rehe pene mandu'ahápe.”
Aipórõ, ou peve Ñandejára, peẽ peromandu'a imano, pe'u jave jepi ko mbuja, ha pey'u ko kaguy.
Upévare, oimeraẽva ho'úva Ñandejára mbujágui, térã ho'úva pe kaguy hekope'ỹ, upéva oñehundíta oñembohory haguére Ñandejára rete ha huguýre.
Aipórõ, peteĩ-teĩ oipyguarava'erã ipy'apýpe oñandúva ho'u haguã pe mbujágui, ha ho'u haguã pe kaguýgui.
Ho'u ramo mbuja ha kaguýgui ohecha kuaa'ỹre Ñandejára rete ha huguyha, oñehundi haguãnte ho'u hína.
Upévare, heta peẽva pende rasy ha pene kangy, ha oime omanóva avei.
Jajepy'a mongeta porã ramo, Ñandejára ndoguerekóiva'erã mo'ã mba'érepa ñane nupã.
Ñandejára ñane nupãrõ jepe niko, ñande reko mbo'e haguãnte, ha ñañehundi umi yvy arigua ndive.
Aipórõ, che pehẽnguekuéra, peñembyaty vove pekaru haguã, peñoha'arõ joa.
Ha oimérõ iñembyahýiva, tokaru hógape, ani haguã Tupã oinupã chupe umichagua ñembyatýre. Umi mba'e hembýva gueteri, jahecháne ágã aha vove pohechávo.
Che pehẽnguekuéra, aipota peikuaa pe Espíritu Santo ome'ẽva rehegua.
Peẽ peikuaa, ne'ĩrarõ gueteri perovia, pejererotyryrykámi hague umi ta'ãnga rei ñe'ẽngúre.
Upévare aipota peikuaa, avave ndaikatuiha he'ívo oñe'ẽ ramo hína Tupã Espíritu rupi “Añáme toho Jesús!”. Ha avave avei ndaikatúi he'ívo: “Jesús niko Ñandejára”, noñe'ẽi ramo hína Espíritu santo rupi.
Tupã reroviahakuéra apytépe heta oĩ Espíritu Santo ome'ẽ hague opaichagua mba'e kuaa. Ha umi mba'e umíva me'ẽha, peteĩ Espíritu añónte.
Hetaichagua ijapopyrã oĩ, ha umi tembiapo umíva, peteĩ Tupã añónte ome'ẽ ojejapo haguã.
Pe pokatu niko ojechauka opáicha, ha upéicharõ jepe, peteĩ Tupãnte pe ipokatu rupi, ojapóva opa mba'e opavavépe guarã.
Espíritu Santo ojekuaauka peteĩ-teĩ rupi, opavavépe iporã haguãicha.
Espíritu rupi oime oñeme'ẽha oñe'ẽ haguã arandúpe, ha oime oñeme'ẽha, Espíritu Santo rupi avei, oñe'ẽ haguã tuicha mba'e kuaa reheve.
Oime ohupytýva ijerovia espíritu Santo rupi, ha oime oñeme'ẽha mba'e kuaa omonguera haguã hasýva.
Oime ohupytýva pokatu ojapo haguã mba'e hechapyrãva, ha oime umi oikuaáva pe tenonderãvévo ojehútava. Oime umi Tupã ombokatupyrýva ohecha kuaa haguã espíritu japúgui oúva, ha Espíritu añeteguágui oúva. Oime ombokatupyrýva oiporu kuaa haguã ñe'ẽ ojekuaa'ỹva, ha oime avei ome'ẽha katupyry omyesakã haguã umi ñe'ẽ umíva.
Ha opa ko'ã mba'e ojapo ipokatúpe pe Espíritu peteĩnteva, ome'ẽvo peteĩ-teĩ yvypórape, ha'e ohechahaichaite.
Yvypóra rete niko, oiko ramo jepe heta mba'égui, peteĩnte. Upéicha avei Cristo.
Ha upeichaite avei opavave ñande, judío térã judio'ỹva, tembiguái térã tembiguai'ỹva, ñañemongaraiva'ekue jaiko haguã peteĩ tete ramo, peteĩ Espíritu año rupi. Ha oñeme'ẽ opa ñandéve jay'u haguã upéva upe Espíritugui.
Ñande rete niko ndoikói peteĩ mba'éguinte, oiko heta mba'égui.
Ñande py he'i ramo: “Ndaha'éigui po, ndaha'éi tete rehegua”, upéva rehénte ndaha'e'ỹmo'ãvéima ñande rete rehegua.
Ha ñane nambi he'i ramo: “Che ndaha'éigui tesa, ndaha'éi tete rehegua”, upévarente ndaha'e'ỹmo'ãvéima ñande rete rehegua.
Ñande rete tuichakue tesánte ramo, ndaikatumo'ãi ñahendu. Ha ñande rete tuichakue apysánte ramo, ndaikatumo'ãi ñahetũ.
Tupã katu omoĩva'ekue opa mba'e ñande rete rehegua mamo ojuhu porãvehápe.
Peteĩ mba'énte rire, nañanderetéiva'erã mo'ã.
Añetegua ja'étarõ, heta mba'égui oiko ramo jepe, ñande rete peteĩnte.
Ñande resa ndaikatúi he'ívo ñande pópe: “Naikotevẽi nde rehe”, ha ñane akã avei ndaikatúi he'ívo ñande pykuérape: “Naikotevẽi pende rehe.”
Upéva rangue katu, umi ñande rete rehegua ikangyvéva vaicha, umíva hína umi oikotevẽvéva ojuehe.
Ha umi ñande rete rehegua jahayhu'ỹvéva, ñamonde porãve. Ha umi ivaivéva ramo jarekóva, ñañangareko porãve hese,
natekotevẽiva jajapo umi iporãvévare. Tupã ojapo ñande rete, ku oñemomba'e'ỹvévape oñembojeroviave haguã,
ani haguã oĩ joaju'ỹ ñande retépe, opavave hesegua katu ojepy'apy haguã ojuehe.
Peteĩ ñande rete rehegua ohasa asy ramo, opavave hembýva ohasa asy avei. Ha peteĩvare oñeñangareko porã ramo, opavave ambue ovy'a hendive.
Néi, peẽko hína pe Cristo rete, ha peteĩ-teĩ peẽ, umi hete rehegua oguerekóva ojapova'erã.
Tupã oipotava'ekue heroviaha apytépe oĩ, tenondete, apóstolkuéra. Mokõiháme, maranduhára. Mbohapyhápe, mbo'ehára. Upéi yvypóra ojapóva mba'e hechapyrãva, ha ambue oporomongueráva, térã oporopytyvõva, térã oporosãmbyhýva, térã oñe'ẽva ñe'ẽ ojekuaa'ỹvape.
Nda opavavéi apóstol, ha nda opavavéi avei maranduhára. Nda opavavéi mbo'ehára ha nda opavavéi ojapo mba'e hechapyrãva,
nda opavavéi ipokatu omonguera haguã hasývape. Nda opavavéi avei oñe'ẽ ñe'ẽ ojekuaa'ỹvape, ha nda opavavéi ikatu omyesakã umi ñe'ẽ umíva.
Peẽ peipotava'erã umi mba'e kuaa iporãvéva. Che ahechaukáta peẽme peteĩ tape iporãvéva.
Añe'ẽ ramo opaichagua yvypóra ñe'ẽme, ha tañe'ẽ jepe ra'e umi Tupã remimbou ñe'ẽme, ha ndaporohayhúi, che ita pararã reínte térã umi ña'ẽmbe hyapupáva.
Ha aporomomarandu kuaa ramo, ha aikuaa opa Tupã rembipota ñemi, ha aikuaapa opa mba'e, ha ajerovia ramo ku yvyty jepe amomýi haguãicha, ha ndaporohayhúi, che ndaha'éi mba'eve.
Ha amboja'o ramo mboriahukuérape opa mba'e arekóva, ha ame'ẽ ramo che rete jepe areko haguã mba'érepa añembotuicha, ha ndaporohayhúi, naiporãi chéve mba'evépe.
Japorohayhu he'ise jaropu'aka kuaa, ñandepy'a porã, nañanemba'e potái, ndajajejapói ha nañañembotuichái,
nañanetie'ỹi ha nañandénteséi, nañande pochýi ha nañandepy'a rasýi avave ndive,
ndajavy'ái mba'e vai apóre, javy'a teko jojáre.
Japorohayhu he'ise jarohasa opa mba'e, jarovia opa mba'e, ñaha'arõ opa mba'e, jaropu'aka opa mba'e.
Mborayhu ndopamo'ãi araka'eve. Peteĩ árape marandu oúva Tupãgui opáne, noñeñe'ẽvéi chéne ñe'ẽ ojekuaa'ỹvape, ha natekotevẽvéi chéne pe mba'e kuaáre.
Marandu kuaa ha mba'e kuaa niko naiporãmbái,
ha opava'erã oguahẽ vove pe iporãmbaitéva.
Yma che mita'ípe añe'ẽ, aimo'ã ha ajepy'a mongetava'ekue mita'ícha. Akakuaávo katu, aheja che rapykuévo umi mba'e mitã reheguáva.
Ko'ágã jahecha vai-vai, ku ñane ra'ãnga jahechahápe jahecha ramo guáicha. Peteĩ árape katu jahecháne ha'ehaichaite. Che mba'e kuaa ko'ágã noĩmbái, ha oguahẽta ára ahechataha Tupã, ha'e che kuaa haguéicha opa ára guive.
Mbohapy mba'e oime opa ára peguáva: jaroviáva, ñaha'arõva ha mborayhu. Ha pe tuichave mba'éva mbohapyve apytépe, mborayhu hína.
Aipórõ, peñeha'ãke peiko mborayhúpe, ha upe jave avei, Tupã tome'ẽ peẽme Espíritu Santo ome'ẽva rehegua, tenondete Tupã marandu ñemyasãi rehegua.
Pe oñe'ẽva ñe'ẽ ojekuaa'ỹvape oñe'ẽ Tupãme, ndaha'éi yvypórape, avave niko ndoikuaái pe he'íva. Espíritu Santo rupi he'i mba'e ñemi, ha avave ndoikuaái mba'épa.
Ha pe oikuaaukáva Tupã marandu upe rire guarã rehegua katu, oñe'ẽ yvypórape omyakã rapu'ã porã haguã, omokyre'ỹ ha ombopy'a guapy haguã.
Pe oñe'ẽva ñe'ẽ ojekuaa'ỹvape, oñe'ẽ iporã haguã chupe. Ha pe oikuaaukáva Tupã marandu katu, omyakã rapu'ã Tupã iglésia.
Hi'ãnte chéve añete, tapeñe'ẽ ñe'ẽ ojekuaa'ỹvape. Upéva rangue aipotave pemyasãi Tupã marandu. Upéva iporãve ñe'ẽ ojekuaa'ỹvape oñeñe'ẽgui, noiméi mba'e ramo ojekuaa porã pe he'iséva, Tupã iglésia imbarete haguã.
Che pehẽnguekuéra, ndaha'emo'ãi mba'eve aha ramo pohecha ha añe'ẽ peẽme ñe'ẽ ojekuaa'ỹvape. Iporãveva'erã añe'ẽ ramo peẽme umi Tupã ohechaukávare, térã añetegua jekuaáre, térã amombe'u peẽme mba'épa oikóta, térã poheko mbo'e oimeraẽva mba'ére.
Umi mba'epu, mimby, ha árpa umíva, ndaipu joavýi rire, ndaikatúiva'erã mo'ã ojehecha kuaa mba'éichapa ipu peteĩ-teĩ.
Ha ñorãirõháme pe turu ndaipúi rire oñehendu porã haguãicha, avave noñembosako'iriva'erã mo'ã oñorãirõ haguã.
Upéicha avei peẽ. Ndapeiporúi ramo pene kũ peñe'ẽ haguã ojekuaa haguãicha mba'épa peje, mba'éicha piko ojekuaáta mba'épa peje? Peñe'ẽta hína yvytu reípe!
Jaikuaa porã heta ñe'ẽ oĩha ko yvy ári, ha opavave hyapu.
Ha che ndaikuaái ramo mba'épa he'ise umi tyapu, che peteĩ mombyryguáta pe oñe'ẽvape guarã, ha ha'e mombyryguáta avei chéve guarã.
Upévare, hi'aguĩ peẽme pereko Espíritu Santo rehegua mba'e kuaa, peñeha'ã pereko hetávo umi mba'e pene pytyvõva pemopu'ã haguã Tupã Iglésia.
Aipórõ, pe oñe'ẽva ñe'ẽ ojekuaa'ỹvape, tojerure Tupãme ikatu haguã omyesakã kuaa pe he'íva.
Che añembo'e ramo ñe'ẽ ojekuaa'ỹvape, añetehápe añembo'e che espíritu reheve, ha che akã katu opyta rei.
Mba'e piko ajapova'erã aipórõ? Añembo'eva'erã che espíritu ndive, ha upéicha avei che akã reheve. Apurahéiva'erã che espíritu reheve, ha avei che akã reheve.
Oimérõ nde rerohory Tupãme nde espíritu año rehevénte, ha ne rendu oimeraẽva, ndaikatumo'ãi ne moirũ ne ñembo'épe, ndoikuaamo'ãigui mba'épa ere.
Upe ne ñembo'e ikatúne oime iporã, ha ndaha'emo'ãi mba'eve upe nde rapichápe guarã.
Ame'ẽ che aguije Tupãme añe'ẽ hetave haguére pende hegui ñe'ẽ ojekuaa'ỹvape.
Tupaópe katu ha'eseve mbovymi ñe'ẽ ojekuaava'erã, ha'e rangue hetaiterei mba'e ñe'ẽ ojekuaa'ỹvape.
Che pehẽnguekuéra, ani pejepy'a mongeta mitãicha. Iporã peiko mitã ramo ivaiva'erãme. Pejepy'a mongetávo katu, pende kakuaava'erã.
Ñandejára Ñe'ẽme he'i: “Añe'ẽta ko tetãme ñe'ẽ ojekuaa'ỹvape ha mombyrygua juru rupi, ha upéicharõ jepe nacherendumo'ãi, he'i Ñandejára.”
Aipórõ, pe ñe'ẽ ojekuaa'ỹva, mba'e rechaukarã umi heko jeroviaha'ỹvape guarã, ndaha'éi heko jeroviahávape guarã. Ha pe Tupã marandu ñemombe'u katu, mba'e rechaukarã umi heko jeroviahávape guarã, ndaha'éi umi heko jeroviaha'ỹvape guarã.
Umi Tupã reroviaha oñembyatypa jave, maymáva oñe'ẽ ramo ñe'ẽ ojekuaa'ỹvape, ha oike peteĩ oimeraẽva rei térã peteĩ tapicha heko jeroviaha'ỹva, he'íta pende rehe pende tarovapaha.
Upéicha rangue, opavave omyasãi ramo Tupã marandu ha oike peteĩ tapicha heko jeroviaha'ỹva térã peteĩ oimeraẽva rei, upéva ogueroviáta ha ojepy'a mongetáta pene rendúvo.
Ha upéicha hesakã porãta chupe ipy'apy ha omomba'e guasúta Tupãme ñesũháme, ha ohecha kuaáta Tupã añetehápe oĩha pende apytépe.
Mbykyhápe, che pehẽnguekuéra, ku peñembyatývo, ikatu oime opurahéiva, ambue oporombo'éva térã omombe'úva umi mba'e Tupã ohechaukava'ekue chupe, térã oñe'ẽva ñe'ẽ ojekuaa'ỹvape ha oime omyesakãva pe he'iséva. Opa mba'e tojejapo oñeñomombarete haguã.
Ha ku oñeñe'ẽ ramo ñe'ẽ ojekuaa'ỹvape, toĩ ojoapykuéri oñe'ẽva, mokõi térã hetavérõ mbohapy peve. Ha toime avei peteĩ omyesakãva mba'épa oje'e.
Ha ndaipóri ramo avave omyesakãvava'erã umi oje'éva, toñe'ẽ'ỹ avave umi ñe'ẽ ojekuaa'ỹvape opavave renondépe. Te'ínte ipy'apýpe umi Tupãme he'iséva.
Upéicha avei, oimérõ maranduhára, toñe'ẽ mokõi térã mbohapy, umi ambue katu tomyesakã opa he'iva'ekue.
Ha oimérõ peteĩ upépe oguapývape Tupã ome'ẽ peteĩ marandu, pe tenondegua tokirirĩ.
Upéicharõ, peteĩ-teĩ ojoapykuéri ikatu oikuaauka imarandu, opavave oikuaa ha ikyre'ỹ haguã.
Pe maranduhára oiporu kuaava'erã pe imba'e kuaaha oguerekóva omomarandu haguã.
Tupã niko py'a guapy Tupã hína, ndaha'éi apañuãi Tupã. Ojejapo tapiaháicha Cristo reroviaha apytépe,
kuñakuéra okirirĩva'erã umi Tupã reroviaha ñembyatyhápe, ha'ekuéra ndaikatúi oñe'ẽvo. Oĩva'erã hikuái iménakuéra poguýpe, he'iháicha tembiapoukapy.
Oime ramo oikuaaséva, toporandu iménakuérape hógape. Naiporãigui peteĩ kuña oñe'ẽ umíva umi atyhápe.
Pene mandu'áke Ñandejára Ñe'ẽ noñepyrũi hague pene ndive, ha napeẽme añói oñeme'ẽ hague.
Oime ramo he'íva ijehe maranduharaha, térã Espíritu omoingeha iñakãme he'iva'erã, ohecha kuaáne, ko'ã ha'éva peẽme Tupã rembiapoukapyha.
Ha ndohecha kuaáirõ, tohecha kuaa'ỹ.
Ha upéicha, che pehẽnguekuéra, peñeha'ã pehupyty maranduhára mba'e kuaaha, ha ani ndapehejái oñeñe'ẽ ñe'ẽ ojekuaa'ỹvape.
Ha opa ko'ã mba'e pejapo hekópe ha hendaguãme.
Ko'ágã, che pehẽnguekuéra, aipota pene mandu'a pe marandu aikuaaukava'ekuére peẽme. Kóva ha'e pe marandu porã peẽ pejapyhy porãva'ekue ha oñemombarete porãhápe pende jerovia.
Ko marandu porã rupi avei peñepysyrõta, pene mbaretérõ ipype, pe che amombe'u haguéicha peẽme. Upeicha'ỹrõ, perovia gua'u rei ra'e.
Tenondete pombo'eva'ekue pe ikuaapyrã chéve oñemoguahẽva'ekue ha'ehaichaite: Cristo omano hague ñane angaipáre, he'iháicha Ñandejára Ñe'ẽ,
ha'e oñeñotỹ ha oikove jey mbohapy ára haguépe, omombe'uháicha avei Ñandejára Ñe'ẽ,
ha ojehechauka hague Céfaspe ha upéi umi 12 hemimbo'épe.
Upéi ojechauka hetave 500gui heroviahápe, opavave nunga oikovéva gueteri, oime jepe omanómava'ekue.
Upéi ojechauka Santiágope, ha upéi apóstolkuérape.
Ipahávo ojechauka avei chéve, ajoguáva ku mitã hi'ara'ỹme ouva'ekuépe ko yvy ári.
Che niko pe apóstolkuéra apytépe mba'evetevéva, ha ndaijái voi katu añembohéra apóstol, amuña vaiva'ekue niko Tupã iglésiape.
Opáichavo, che ha'e ko ha'éva, Tupã ipy'a porã rupi che ndive. Ha upe ipy'a porã hague ndopyta reíri. Amba'apo hetave katu chuguikuéra. Ndachéi jepe, Tupãnte, ipy'a porãgui, che pytyvõva'ekue.
Amo ipahápe niko, ta che ra'e, térã taha'ekuéra, kóva ha'e pe rombo'eva'ekue ha peẽ peroviava'ekue.
Ro'e ramo Cristo oikove jey hague, mba'ére oime he'íva omanóva ndoikove jey veimaha?
Omanóva ndoikove jeýi ramo, he'ise Cristo ndoikove jevýi hague.
Ha Cristo ndoikove jeýi rire, ko'ã mba'e ro'éva peẽme ndaha'eiete mba'eve. Ha ndaha'éi avei mba'eve pe peroviáva.
Kóva péichante rire, ore upéicharõ Tupã mba'e mombe'uhára gua'útante. Ha roikóta ro'e Tupã ojapo'ỹva'ekue: ha'e omoingove jey hague Crístope, añetérõ umi omanóva ndoikove jey veimaha.
Umi omanóva ndoikove jey véimarõ, he'ise Cristo ndoikove jeýi hague.
Ha Cristo ndoikove jeýi rire, pe peroviáva ndaha'éi mba'eve. Ha peiko gueteri angaipápe.
Upéicha ramo, oñehundíma avei umi Cristo reroviaha omanova'ekue.
Opa ñaha'arõva Crístogui ko yvy ári guarãnte ramo, ñande, aipórõ, opa yvypóra apytépe umi ohasa asyvéva.
Añetehápe katu, Cristo oikove jey. Ha'e niko koga'a oñemono'õ tenondéva. Pe tenonde oikove jeyva'ekue.
Peteĩ yvypóra rupi ou haguéicha ñemano, ambue rupi ou pe omanóva jeikove jey.
Adán rupi opavave omano ramo, Cristo rupi opavave oikove jeyva'erã.
Peteĩ-teĩ hendaguãme, hembiapo kuerakue ojerureháicha: Cristo tenonderã, upéi, Cristo ou jey vove, umi heseguáva.
Upévo oguahẽta pe ára paha, Cristo ohundipahápe opaichagua pu'aka ha mburuvicha, ha ombohasa ñesãmbyhy Tupã, ñande Ru, pópe.
Cristo oisãmbyhyva'erã opa ija'e'ỹva hese oñemoĩmba peve ipyguýpe.
Ha pe ipahaite oñehundítava, upéva hína pe ñemano.
Tupã omoĩta opa mba'e Cristo pyguýpe, ha oje'e ramo opa mba'e oñemoĩ hague Cristo pyguýpe, nde'iséi Tupã avei oñemoĩha ipoguýpe. Tupã niko hína pe opa mba'e omoĩva Cristo poguýpe.
Ha oĩmbámarõ opa mba'e Cristo pyguýpe, upépe Cristo voi, Ta'ýra, oñemoĩta Tupã poguýpe, pe omoĩmbava'ekue Cristo poguýpe opa mba'e. Upéicharõ, Tupã ha'epáta opa mba'épe.
Upeicha'ỹ ramo, mba'e ohupytýta umi omanóvare oñemongaraíva? Omanova'ekue ndoikove jeýi ramo, maerã piko oñeñemongaraíta hesekuéra?
Mba'ére piko jaikóta opa ára ivai haguãicha ñandéve?
Jaikuaava'erã, che pehẽnguekuéra, opa ára ñaimeha ñamano haguãicha. Ha upéva añete, añeteháicha pe avy'aetereiha pende rehe Cristo Jesús, Ñandejára rérape.
Che, ako Éfesope, añorãirõ rire ramo tymba ñarõ ndive yvypóra rehehápente, mba'épe iporãva'erã mo'ã chéve? Ha añete ramo upe oje'éva, umi omanóva ndoikove jey veimaha, aipórõ: “Jakaru ha ñamboy'u, ko'ẽrõite niko ñamanóne!”
Ani peñembotavyka. Ku oje'eháicha: “Umi ñane irũ ivaíva, ombyaipa umi jajepokuaaha iporãva.”
Pene akã porã jey añetehápe, ha anive pene rembiapo vai. Oime niko pende apytépe oikuaa'ỹva Tupãme. Kóicha ha'e peẽme petĩ haguã.
Ikatúne oime oporandúva: “Mba'éicha piko oikove jeýta umi omanova'ekue? Mba'eichaguáta piko umi hete?”
Ha, ivýrova porandu! Oñeñemitỹ ramo, pe mba'e ra'ỹi omanova'erã heñói haguã mba'e roky pyahu.
Pe oñeñotỹva niko ndaha'éi pe yvyrã heñóiva'erã, pe ha'ỹinguénte niko, taha'e ra'e trígo térã oimeraẽva mba'e.
Upéi Tupã ojapo chugui oipotaháicha, ha umi mba'e ra'ỹingue peteĩ-teĩgui ojapo ha'eva'erãháicha.
Nda opavavéi niko peteĩcha. Peteĩ niko yvypóra rete, ambue katu tymba rete, ambue guyra rete ha ambue pira rete.
Upéicha avei, oĩ umi yvategua ha oĩ yvy pegua. Ha umi yvategua iporã peteĩ hendáicha, ha iporã ambue umi yvy pegua.
Kuarahy rendy ndaha'éi jasy rendýicha, ha umi mbyja rendýicha. Ha umi mbyja jepeve naiporã jojái.
Upéicha avei oikova'erã umi omanova'ekue oikove jey ramo. Oñeñotỹva ituju. Pe oikove jeýva katu ndaituju véima.
Oñeñotỹva oporombojeguaru. Oikove jeýva katu omimbipa. Oñeñotỹva ikangy. Oikove jeýva imbarete.
Pe oñeñotỹva niko yvy rehegua. Pe oikove jeýva katu espíritu rehegua. Oĩ ramo tete yvy reheguáva, oĩva'erã avei tete espíritu reheguáva.
Ñandejára Ñe'ẽ he'i kóicha: “Pe kuimba'e ypykue, Adán, Tupã ojapova'ekue peteĩ oikovéva ramo. Ha pe Adán ipaha pegua katu, ha'e peteĩ espíritu oporomoingovéva.
Opáichavo, espíritu reheguáva ndaha'éi tenondegua. Yvy rehegua pe tenondeguáva, ha upéi pe espíritu reheguáva.
Pe kuimba'e ypykue, ojejapova'ekue yvýgui, yvy ariguava'ekue. Pe kuimba'e upe rire guáre katu, yvága pegua.
Umi yvy ariguáva, ojogua pe kuimba'e yvýgui ojejapova'ekuépe. Ha umi yvága peguáva katu, ku yvágape ojejapova'ekuépe.
Jajoguaháicha pe kuimba'e yvýgui guarépe, péicha avei jajogua pe yvága guápe.
Ha'ese peẽme, che pehẽnguekuéra, pe yvy rehegua reínteva ndaikatuiha oike Tupã sãmbyhýpe. Ha pe itujúva ndaikatuiha ojehe'a pe ituju'ỹvare.
Aipota peikuaa Tupã rembipota ñemi: Nañamanombamo'ãiko. Opavave katu ñañembopyahúta,
peteĩ tesa pirĩme, turu ipúvo ipaharã. Upe turu ipu vove, umi omanova'ekue oikove jeýta omanove'ỹ haguãma. Ha ñande ñeñembopyahúta.
Ñande reko ituju reíva, ipyahúta, itujuve'ỹ haguã. Ha pe ñande rete omano reíva nomanomo'ãvéi.
Ha ágã pe ñande reko ituju reíva oñembopyahu ramo, itujuve'ỹ haguã, ha pe ñande rete omano reíva oñembopyahúma ramo omanove'ỹ haguã, oikóta pe Ñandejára Ñe'ẽ he'íva: “Manóme omokõ ñemanove'ỹ.
Ha, mano, moõpa oime nde popía?”
Mano popía niko pe angaipa, ha angaipa ipu'aka tembiapoukapy rupi.
Ha jarohoryva'erã Tupãme, ome'ẽva ñandéve pu'aka Ñandejára Jesucristo rupive.
Aipórõ, che pehẽnguekuéra ahayhúva, pene mbaretéke ha ani pepyta tapépe. Ko'ẽ ko'ẽvévoke pemba'apove Ñandejára peguarã. Peẽ niko peikuaa, ndareiriha opa pejapóva joajúpe Ñandejára ndive.
Pe viru ñemono'õ Tupã mba'éva peguarã katu, pejapo pe ha'e haguéicha Tupã Iglésia Galacia guápe.
Upe semána ñepyrũha árape, peteĩ-teĩ pemboykeva'erã michĩmi perekóvagui, ha peñongatu, che aguahẽvo tekotevẽ'ỹ haguã ojeiko oñemono'õ.
Ha che aguahẽ vove, amondóta Jerusalénpe umi peẽ peiporavóvape, kuatia che ajapóva reheve, oguerahávo umi pembyatyva'ekue.
Ha iporã ramo che avei aha, ha'ekuéra ohóne che ndive.
Ahakuévo ahasava'erã Macedonia rupi, ha Macedonia rire aguahẽta Coríntope.
Ikatuva'erã apyta sapy'ami pene ndive, ha ikatu voi ahasa upépe ro'y pukukue. Aipórõ, peẽ peche pytyvõne mamo ahatahápe upe rire.
Ndapohechaséi ko'ágã ahasakuévonte, aha'arõ uvei aimévo pene ndive sapy'ami, Ñandejára ohejárõ chéve.
Éfesope katu apytáta Pentekostés ára peve,
okẽ niko ojepe'a porã chéve hína amba'apo haguã, oimérõ jepe heta ndaija'éiva che rehe.
Oguahẽ ramo Timoteo, peñeha'ã tovy'a pende apytépe, omba'apo niko Ñandejárape guarã chéicha avei.
Aníkena mavave ndapeguerohorýi chupe. Peipytyvõ uvei ojeity haguã tapére py'a guapýpe, ou haguã che recha. Aha'arõ hína chupe, ambue ñane pehẽnguekuéra ndive.
Ñane pehẽngue Apólospe katu, heta ajerure ohomi haguã ñande pehẽnguekuéra ndive pende rechávo. Ha ko'ágã rupi ndohoséi gueteri. Ohóta ija vove chupe.
Aníkena peke, ha pene mbaretéke pende jeroviápe. Pende py'a guasúkena ha pejepytaso.
Ha opa mba'e pejapóva, pejapo mborayhúpe.
Che pehẽnguekuéra, peẽ peikuaa porã Estéfanas rogagua hague, Acáyape, umi oike raẽveteva'ekue ñane jeroviápe, ha omba'apo hague ñane pehẽngue rehehápe.
Aipota, peẽ avei pehecha kuaa ha peñemoĩ umi ha'e kueraichagua ha opa oipytyvõ ha omba'apóva ko'ã mba'épe ykére.
Avy'aite niko ou haguére Estéfanas, Fortunato ha Acaico, pene pore'ỹme niko
ha'ekuéra ome'ẽ chéve py'a guapy, peẽmeicha avei. Pehecha kuaáke umi ha'ekuéraicha guápe.
Tupã iglésia Asia pegua oguerahauka peẽme imaitei. Áquila ha Prisca ha umi Jesús reroviaha oñembyatýva hógape, oguerahauka peẽme heta maitei Ñandejára rérape.
Toguahẽ peẽme maitei opa ñane pehẽnguekuéragui. Peñomomaitei peñohetũvo marangatúpe.
Che, Pablo, amoguahẽ peẽme ko maitei che po rupiete ajapova'ekue.
Oime ramo ohayhu'ỹva Ñandejárape, to'a hi'ári Ñandejára Ñe'ẽ pohýi! Ore Jára, eju!
Ñandejára Jesús tohekuavo pende ári ipytyvõ.
Che mborayhu akói oĩ pene ndive, Cristo Jesús rérape.
Amoĩ peẽme kuatiáre upe iñepyrũha guive oikovémava'ekue rehegua, ahendu ha che resa tee rupi ahechava'ekue rehegua. Ahechava'ekue niko chupe ha apokova'ekue hese che pópe. Ha'e hína upe ñe'ẽ jeikove rehegua.
Ko jeikove ojehechaukava'ekue. Che ahecha ha amombe'u peẽme ko jeikove opa ára peguáva oĩva'ekue Túva ndive ha ojechaukava'ekue oréve.
Amombe'u peẽme aipórõ pe ahecha ha ahenduva'ekue, peẽ peime haguã che ndive, che aimeháicha Tupã pe Túva ha Ita'ýra Jesucristo ndive.
Ahai peẽme ko'ã mba'e ñane renyhẽ haguã vy'águi.
Kóva hína pe ñe'ẽ Jesucristo ore mbo'eva'ekue ha amyerakuãva peẽme: Tupã hína tesapehára ha ipype ndaipóri mba'eveichagua pytũ.
Ja'érõ ñaimeha hendive ha jaiko pytũmbýpe, ñande japu ha ndajaikói pe añete ojerureháicha.
Ha jaiko ramo tesapeha rendýpe, Tupã oikoháicha tesapeha rendýpe, upéicharõ ñaime oñondive peteĩ py'ápe, ha Ita'ýra Jesús ruguy ñane mopotĩ ñane angaipágui.
Ja'érõ nañaneangaipaiha, ñañembotavy ñande jupe voi, ha ndaipóri ñande pype añete,
ha ñañemombe'úrõ ñane angaipágui, ikatu jarovia Tupã, heko jojáva, oheja reitaha ñane angaipa ha ñane mopotĩtaha opa teko añágui,
Ja'érõ nañaneangaipaiha, ja'e hína Tupã ijapuha, ha ndajarohorýi añetehápe iñe'ẽ.
Che ra'ykuéra pohayhu etéva: ahai peẽme ko'ã mba'e ani haguã pejapo ivaíva. Opáichavo, jajapórõ ivaíva, jareko Jesucrístope ojeruréva ñande rehe Itúvape. Ha'e imarangatu.
Ha omanova'ekue ojeheja rei haguã ñandéve ñane angaipa, ha ndaha'éi ñandévente, opa yvypórape avei.
Jajapórõ Tupã rembiapoukapy, jaikuaa porã jaikuaaha chupe.
Oĩrõ he'íva: “Che aikuaa chupe”, ha ndojapói hembiapoukapy, upéva ijapu ha nde'íri pe añetegua.
Ojapórõ iñe'ẽ katu, Tupã rayhu oĩ hekopete ipype ha ikatu jaikuaa ñane peteĩha hendive.
Pe he'íva ipeteĩha Tupã ndive, oikova'erã Jesucristo oiko haguéicha.
Che pehẽnguekuéra pohayhúva, ko tembiapoukapy ahaíva peẽme ndaha'éi ipyahúva, upe perekómava'ekue iñepyrũha guivénte uvei.
Opáichavo ipyahu avei ha iñañete Crístope ha pende pype avei, pe pytũ ohasámagui ohóvo ha ohesapéma pe tesapeha añeteguáva.
Oimérõ he'íva oĩha tesape rendýpe, ha ndaija'éi ipehẽnguére, oĩ gueteri pytũmbýpe.
Pe ohayhúva ipehẽnguépe katu oiko tesape rendýpe ha noñepysãngái.
Pe ohayhu'ỹva hapichápe katu, oikove aja oiko pytũmbýpe, ha ndoikuaái mamópa oho, pe pytũ oheja haguére chupe ohecha'ỹre.
Che ra'ykuéra pohayhu etéva, ahai peẽme Tupã, Jesucristo rupi, oheja rei haguére pene angaipa.
Túvakuéra, ahai peẽme peikuaágui upe oikómava'ekuépe iñepyrũha guive. Mitã rusukuéra, ahai peẽme pende pu'aka haguére iñañávare.
Ahai peẽme, che ra'ykuéra pohayhu etéva, peikuaa haguére pe Túvape. Ahai peẽme, túvakuéra, peikuaa haguére upe oikómava'ekuépe iñepyrũha guive. Ahai avei peẽme, mitã rusukuéra, pene mbaretégui ha perohory Ñandejára Ñe'ẽ pende py'apýpe, ha pende pu'aka iñañávare.
Ani pehayhu yvypóra reko térã oĩva ipype. Ohayhúva yvypóra reko ndohayhúi pe Túvape.
Mba'eve ha'e oikuave'ẽvagui ndoúi pe Túvagui, chugui voínte uvei ou. Kóva hína pe ha'e oikuave'ẽva: yvypóra rekove rembipota vai,
Yvypóra reko katu opa ohóvo opa hembipota vai reheve. Upe Túva rembipota ojapóva katu oikove opa árape guarã.
Che ra'ykuéra pohayhu etéva, ára pahaitéma niko. Peẽ pehenduva'ekue outaha pe Crístore opu'ãva ha oñemoĩva hendaguépe. Ha péina ko'ágã voi oĩma heta opu'ãva Crístore. Upévare jaikuaa ha'emaha pe ára paha.
Ha'ekuéra osẽva'ekue ñande apytégui, añetehápe katu ndaha'éiva ra'e ñande rehegua, ha'e rire ramo niko opytava'erã mo'ã ñane ndive. Ha upéicha ojehu ojekuaa porã haguã nda opavaveiha ñande reheguáva.
Peẽme katu Cristo, pe Imarangatúva, pene mboykeva'ekue imba'erã, Espíritu rupi, ha opavave pereko upe mba'e kuaa.
Ahai peẽme ndaha'éi peikuaa'ỹgui pe añetegua, peikuaágui uvei, ha peikuaa ndaikatuiha mba'eveichagua japu osẽ pe añetégui.
Mávapa pe ijapúva? Upe he'íva Jesús ndaha'eiha pe Cristo. Upéva hína pe Crístore opu'ãva ndoikuaaséigui mba'eve Túva ha Ta'ýragui.
Umi ndoikuaaséiva mba'eve Ta'ýragui, ndoguerekói hendive Túvape. Pe oguerohorýva Ta'ýrape katu oguereko hendive Túvape.
Upévare peẽ peñongatu pende py'apýpe upe ñe'ẽ pehenduva'ekue iñepyrũha guive. Ha upe pehenduva'ekue iñepyrũha guive opytárõ pende py'ápe, peẽ avei peiméta Ta'ýra ndive ha Túva ndive.
Kóva hína upe Jesucristo he'iva'ekue ome'ẽtaha: Jeikove opa'ỹva.
Ahai hína peẽme umi pene mbotavysévare.
Peẽ katu pereko Espíritu marangatu, Jesucristo pene mboyke hague rupi imba'erã, ha napeikotevẽi avave pene mbo'e, pe Espíritu ha'e ome'ẽva'ekue pende reko mbo'e rupi opa mba'ére, ha umi hemimbo'epy añetegua hína, ndaha'éi japu. Pepytáke peteĩ py'ápe Cristo ndive, Espíritu pene mbo'e haguéicha.
Ko'ágã, che ra'ykuéra pohayhu etéva, pepyta peteĩ py'ápe Cristo ndive, ikatu haguã jajerovia hese ha'e ojechaukárõ, ha ani ñatĩ henondépe ha'e oúvo.
Peikuaáma Cristo imarangatuha, peikuaava'erã avei aipórõ, opa umi oikóva teko jojápe, Tupã ra'yha.
Pema'ẽmi mba'éichapa ñande rayhu Tupã pe Túva, ikatu haguã ñañembohéra Tupã ra'y, ha ñande ha'e. Upévare yvypóra reko rayhuha nañandekuaái, ndoikuaái haguére Tupãme.
Che pehẽnguekuéra pohayhúva, ñande ha'éma Tupã ra'y, ha jepe ndojekuaáirõ gueteri mba'eichaguátapa ñande, jaikuaa, Jesucristo ojechaukávo, ha'eichaguataha ñande jahechátagui chupe ha'ehaichaite.
Ha opa ojeroviáva hese oñemopotĩ, Jesucristo ipotĩháicha.
Ha iñangaipáva opu'ã Tupãre, pe angaipa niko ñepu'ã Tupãre.
Peẽ peikuaáma Jesucristo ou hague yvy ári oipe'a haguã ñane angaipa, ha ha'e ndojapói hague mba'eveichagua angaipa.
Aipórõ opa oĩva hendive peteĩ py'ápe ndoikovéi angaipa apópe, ha umi ojapova'ekue angaipa ndohechái ha ndoikuaái chupe.
Che ra'ykuéra pohayhu etéva, aníke avave pene mbotavy: oikóva teko jojápe, heko joja, ha'e heko jojaháicha,
upe mba'e vai apoha katu aña mba'e hína, aña hembiapo vaígui iñepyrũha guive. Upevarã voi ouva'ekue Tupã Ra'y, ombyai haguã upe ojapova'ekue aña.
Tupã ra'ýva guive ndoikói angaipa apópe, oguerekógui ipype voi Tupã rekove reñói, ha ndaikatúi hembiapo vaivévo, ha'égui Tupã ra'y.
Ojekuaa mávapa Tupã ra'ykuéra ha máva mba'epochy ra'ykuéra. Oimeraẽ ndojapóiva iporãva térã ndohayhúiva ipehẽnguépe ndaha'éi Tupã ra'y.
Kóva hína pe ñe'ẽ pehenduva'ekue iñepyrũha guive: Tajajoayhu.
Ha ani jaiko oiko haguéicha Caín, mba'epochy mba'eva'ekue ha ojuka tyvýrape. Ha mba'ére piko ojuka chupe? Hembiapokue ivaígui, tyvýra rembiapokue katu iporã.
Che pehẽnguekuéra, ani pehecha ramó umi yvypóra rekópe oikóva ndaija'éirõ pende rehe.
Ñande jahasava'ekue ñemanógui jeikovépe, ha jaikuaa jahayhúgui ñande rapichápe. Pe oporohayhu'ỹva omano gueteri.
Pe ohayhu'ỹva hapichápe hína peteĩ porojukaha, ha peikuaa pe oporojukáva ndaikatuiha oguerekóvo ipype jeikove opa'ỹva.
Jaikuaa mba'épa pe mborayhu Jesucristo ome'ẽ haguére hekove ñande rayhupápe, ha ñande avei ñame'ẽva'erã ñande rekove ñande rapicháre.
Pe oguereko hetáva ha ndoiporiahurerekói hapicha oguereko'ỹvape, mba'éicha piko ikatúta he'i Tupã mborayhu oĩha ipype?
Che ra'ykuéra pohayhu etéva, ani japorohayhu ñande jurúpente, jahechauka avei ñane mborayhu iñañeteha ñane rembiapokue rupi.
Péicharõ jaikuaáta añete reheguaha ñande ha ikatúta ñande py'a guapy Tupã renondépe.
Ñande py'apy ñane moĩ vaírõ Tupã renondépe, Tupã tuichave ñande py'apýgui, ha oikuaa opa mba'e.
Che pehẽnguekuéra pohayhúva, ñande py'a nañanemoĩ vaíri ramo, jajerovia Tupã renondépe.
Ha ha'e ome'ẽta ñandéve opa jajeruréva, ñane ñe'ẽ rendúgui hembiapoukapýpe ha jajapógui ha'e oipotáva.
Ha hembiapoukapy hína kóva: Jarovia Ita'ýra Jesucrístope ha jajoayhu ha'e he'i haguéicha ñandéve.
Umi ohayhúva hembiapoukapy oiko ipype, ha ha'e oiko ipypekuéra. Ha jaikuaa oĩha ñande pype, Espíritu ha'e ome'ẽva'ekue rupi.
Che pehẽnguekuéra pohayhúva, ani perovia oimeraẽ he'ívape oñe'ẽha chupe Tupã, peikuaa porã raẽ, jahecha pe espíritu oguerekóvapa ou Tupãgui térãpa ahániri, ko yvy henyhẽgui ohóvo maranduhára japúgui.
Péicha peẽ ikatu peikuaa mávapa oguereko Tupã Espíritu: Opa he'íva Jesucristo ou hague yvypóra teérõ, oguereko Tupã Espíritu.
Upe ndoikuaaséiva mba'eve Jesúsgui, ndoguerekói Tupã Espíritu. Upéva rangue oguereko pe Crístore opu'ãva espíritu. Peẽ pehendúma ko espíritu ouva'erãha, ha che ha'e peẽme oĩmaha yvy ári.
Che ra'ykuéra pohayhu etéva, peẽ hína Tupã reheguáva, ha pende pu'akava'ekue umi tekove japúre, pe Espíritu oĩva pende pype ipokatuvégui upe ipypekuéra oĩvagui.
Umíva yvy arigua, upévare oñe'ẽ yvy ariguáre, ha umi heseguáva ohendu chupekuéra.
Ñande katu, Tupã reheguáva. Pe oikuaáva Tupãme ñane rendu ha pe ndaha'éiva Tupã rehegua nañanerendúi. Péicharõ ikatu jaikuaa mávapa oguereko pe añete rehegua espíritu ha pe japu espíritu.
Che pehẽnguekuéra pohayhúva, jajoayhuva'erã, pe mborayhu oúre Tupãgui. Opa oporohayhúva, Tupã ra'y ha oikuaa Tupãme.
Pe oporohayhu'ỹva ndoikuaái Tupãme, Tupã niko mborayhu.
Tupã ohechauka ñandéve imborayhu omboúvo Ita'ýra peteĩete yvy ári, jaikove haguã ha'e rupi.
Pe mborayhu hína kóva: ndaha'éi ñande jahayhu hague Tupãme, ha'e uvei ñande rayhu ha ombou Ita'ýra, ha'e omano rupi ojeheja rei haguã ñandéve ñane angaipa.
Che pehẽnguekuéra pohayhúva, Tupã ñande rayhu haguére peichaite peve, ñande avei jajoayhuva'erã.
Tupãme avave ndohecháiva'ekue, opáichavo jajoayhúrõ Tupã oĩ ñande pype ha imborayhu oĩ hekopete ñande pype.
Jaikuaa ñande ñaimeha Tupãme ha ha'e oĩha ñande pype, ha'e ome'ẽ haguére ñandéve Ijespíritu.
Ha che voi ahechava'ekue ha amombe'u pe Túva ombou hague Ta'ýrape oipysyrõ haguã yvypórakuérape.
Opa he'íva Jesús Tupã Ra'yha, oĩ Tupã ndive ha Tupã oĩ hendive.
Upéicha jaju jarovia ha jaikuaa Tupã ñande rayhuha. Tupã hína mborayhu, ha oikóva mborayhúpe oiko Tupãme ha Tupã ipype.
Ha upéicharõ Tupã mborayhu oĩ hekopete ñande pype, jakyhyje'ỹ haguã mbojovake árape, ñandégui ko yvy ári Jesucristoichagua.
Oĩháme mborayhu ndaipóri kyhyje. Upéva rangue upe mborayhu hekopeguáva omosẽ okápe kyhyje, pe kyhyje niko ogueru jepy'apy. Upévare pe okyhyjéva ndoporohayhúi gueteri hekópe.
Ñande jahayhu Tupãme, ha'e raẽ ñande rayhu haguére.
Oĩrõ he'íva: “Che ahayhu Tupãme”, ha upekuévo ndohayhúi hapichápe, ijapu. Pe ohayhu'ỹva hapicha ohechávape, piko mba'éicha ohayhúta Tupã ohecha'ỹvape?
Jesucristo ohejava'ekue ñandéve ko tembiapoukapy: Pe ohayhúva Tupãme, tohayhu avei hapichápe.
Opa ogueroviáva Jesús ha'eha pe Cristo, umíva Tupã ra'y hína, ha pe ohayhúva peteĩ túvape ohayhu avei upe túva ra'ykuérape.
Jahayhu ramo Tupãme ha jajapo ha'e oipotáva, jaikuaa jahayhuha avei Tupã ra'ykuérape.
Jahayhu Tupãme he'ise jajapo hembiapoukapy, ha hembiapoukapy ndaha'éi mba'e pohýi,
opa Tupã ra'ýva niko ipu'aka yvypóra rekóre, ha upe ñande jaroviáva rupi, ñande pu'aka yvypóra rekóre.
Upe ogueroviáva Jesús Tupã Ra'yha, ipu'aka yvypóra rekóre.
Jesucristo jeju ko yvy ári ojechaukava'ekue y ha tuguýpe. Ndaha'éi ýpente, y ha tuguýpe uvei. Pe Espíritu voi oikuaauka kóva ha Espíritu hína añete.
Oĩ mbohapy oikuaaukáva ko mba'e:
Espíritu, y ha tuguy ha mbohapyve oĩ oñoñe'ẽme.
Jarovia umi mba'e yvypóra he'íva, upe Tupã he'íva katu heroviapyve, ha'e oikuaaukágui Ta'ýra reheguáva.
Pe ojeroviáva Tupã Ra'ýre, oguereko ipy'ápe voi ko ojekuaaukava'ekue. Pe oguerovia'ỹva Tupãme katu ombojapu chupe, ndogueroviáigui pe Tupã oikuaaukava'ekue Ita'ýra rehegua.
Ko ojekuaaukáva hína, Tupã ome'ẽ hague ñandéve jeikove opa'ỹva, ha avei ko jeikove oĩha Ita'ýrape.
Pe oguerekóva Tupã Ra'ýpe, oguereko avei ko jeikove, ha ndoguerekóiva Tupã Ra'ýpe katu, ndoguerekói upe jeikove.
Ahai kóva peẽme peroviáva Tupã Ra'ýpe, peikuaa haguã peguerekoha jeikove opa'ỹva.
Jajerovia Tupãre jaikuaágui, jajerure ramo pe ha'e oipotáva, ñane renduha.
Ha jaikuaaháicha Tupã ohenduha ñane ñembo'e, jaikuaa avei jarekomaha pe jajerureva'ekue.
Oĩrõ oikuaáva hapicha ojapoha ivaíva ndogueraháiva chupe ñemanóme, oñembo'eva'erã ha Tupã ome'ẽta jeikove hapichápe ha'érõ angaipa ndogueraháiva ñemanóme. Oĩ angaipa ogueraháva ñemanóme ha upe tembiapo vaíre nda'éi oñeñembo'e haguã.
Opa ñepu'ã Tupãre niko angaipa. Oĩ jepe angaipa ndogueraháiva ñemanóme.
Jaikuaa pe oguerekóva Tupãme Túva ramo, ndojapoveiha angaipa, Tupã Ra'y oñangarekógui hese, ha Aña ndopokói hese.
Jaikuaa ñande Tupã mba'eha ha opa yvypóra reko rayhuhára oĩha Aña poguýpe.
Jaikuaa avei Tupã Ra'y ou hague ha ome'ẽ hague ñandéve akã porã jaikuaa haguã pe Tupã añeteguávape. Ñaime ñemopeteĩme upe hi'añetéva ndive, he'ise Ita'ýra Jesucristo ndive. Kóva pe Tupã añeteguáva ha pe jeikove opa'ỹva.
Che ra'ykuéra pohayhu etéva, peñeñagarekóke tupã gua'ukuéragui. Amén
David itujáma ha itujágui iro'y ojejaho'ive ramo jepe.
Upérõ hembiguáikuéra he'i chupe: “Ore ruvicha guasu, tekotevẽ jaheka ndéve peteĩ kuñataĩ oñangareko haguã nde rehe ha oke haguã nde pohéi, jahecha péichapa nombyakumíri nde rete.”
Oheka hikuái peteĩ kuñataĩ porã Israélpe. Ha ojuhu hikuái peteĩ hérava Abisag, táva Sunem pegua, ha ogueraha David rendápe.
Abisag iporãiterei ha oñangareko mburuvicha guasúre, David katu ndoikói hendive.
Upe aja Adonías, David ra'y, Haguit memby, opu'ã árma ipópe, he'ívo ha'étaha mburuvicha. Oguereko kárro ñorãirõrã, kavajukuéra ha 50 kuimba'e oñangarekóva hese.
Itúva nde'íriva'ekue chupe mba'eve, ha noporandúi chupe araka'eve mba'érepa ojapo umi mba'e ojapóva. Adonías oikove ypyva'ekue Absalón rire, ha iporã ha ijuky.
Oñemoĩva'ekue peteĩ ñe'ẽme Joab, Seruiá memby, ha pa'i Abiatar ndive. Umíva oĩ hendive.
Noĩri Adonías ndive pa'i Sadoc, Benaías Joiadá ra'y, maranduhára Natán, Simí kuimba'e David ojeroviaha, ha umi David ñorãirõ irũ ipy'a guasuvéva.
Umiha árape Adonías ombosako'i peteĩ karu guasu, ita guasu Zohélet pegua ykére, oĩva ykua Roguel ypýpe. Ojuka ovecha, tóro ha umi novíllo ikyravéva ha omboja'o opa ityvýra David ra'ykuérape, ha opa kuimba'e Judá pegua omba'apóvape mburuvicha guasúpe guarã,
maranduhára Natán, Benaías, David ñorãirõ irũnguéra ha ityvýra Salomónpe katu ndojeruréi oho haguã.
Upérõ Natán oñe'ẽ Betsabé, Salomón sy ndive, ha he'i chupe: —Ndereikuaái piko Adonías, Haguit memby, ojererekoha David ramo oikuaa'ỹre mba'eve ñande ruvicha guasu David?
Ejapo ko ha'étava ndéve resalva haguã nde ha ne memby Salomón rekove.
Tereho David rendápe ha ere chupe: ‘Nde, che ruvicha guasu reme'ẽva'ekue ne ñe'ẽ che memby Salomón oisãmbyhytaha nde rire. Ha mba'érepa Adonías oisãmbyhy ko'ágã?
Ha nde reñe'ẽ aja David ndive, aikéta che ha ambojo'avéta upévaregua.’
Upérõ Betsabé oho David rendápe ikotýpe. David itujaitereíma ha sunamíta Abisag oñangareko hese.
Betsabé oñesũ David renondépe ha ojayvy omboja peve isyva yvýre, ha David oporandu chupe: —Mba'e piko ojehu ndéve?
Ha'e he'i chupe: —Nde che ruvicha guasu reme'ẽva'ekue chéve ne ñe'ẽ Tupã nde Jára rérape, che memby Salomón oisãmbyhytaha nde rire.
Adonías katu ojupíma David ramo ha nde, che ruvicha guasu, ndereikuaái upéva.
Ojuka tóro, novíllo ha heta ovecha ha omboja'o nde ra'ykuérape; avei pa'i Abiatar ha mburuvicha Joábpe. Nde ra'y Salomónpe katu ndojeruréi oho haguã.
Ko'ágã opa Israelgua oha'arõ nde erévo mávapa oisãmbyhýta nde rire.
Upeicha'ỹ ramo, nde remano rire che memby Salomón ha che rojejukáta.
Ha'e oñe'ẽ aja David ndive, oike maranduhára Natán,
ha oñemombe'u mburuvicha guasúpe. Oikévo Natán David rendápe oñesũ henondépe omboja peve isyva yvýre,
ha oporandu chupe: —Nde piko ere ra'e, che ruvicha guasu, Adonías oisãmbyhytaha nde rire?
Ko árape niko ha'e ojuka tóro, novíllo ha ovechakuéra ha omboja'o nde ra'ykuéra, mburuvichakuéra ha pa'i Abiatárpe. Ha'ekuéra ko'ágã okaru ha ho'u hína kaguy ha osapukái joa: ‘Víva mburuvicha guasu Adonías!’
Opáichavo chéve, pa'i Sadoc, Benaías Joiadá ra'y ha nde ra'y Salomónpe naorekonvidái hikuái.
Nde piko, che ruvicha guasu, ere ra'e ojejapo haguã upéicha remombe'u'ỹ rehe chéve mávapa pe oisãmbyhýtava nde rire?
David ohenoika upérõ Betsabépe. Oguahẽvo Betsabé David rendápe, opyta oñembo'y henondépe.
David ome'ẽ chupe péicha iñe'ẽ: —Tupã che Jára rérape, che pe'ava'ekue opa jejopy vaígui, ame'ẽ ndéve che ñe'ẽ,
upe ha'eva'ekue ndéve Tupã Israel Jára rérape, ajapóta ko árape voi: Ne memby Salomón ojupíta che guapyhápe ha oguapýta che rendaguépe; ha'e oisãmbyhýta che rire.
Betsabé ojayvy David renondépe omboja peve isyva yvýre, ha he'i hatã: —Toikove opa árape guarã che jára David!
Upéi David ohenoika pa'i Sadoc, maranduhára Natán ha Benaías, Joiadá ra'ýpe. Oúvo hendápe,
he'i chupekuéra: —Ta pene moirũ mburuvichakuéra, pehupi che ra'y Salomónpe che mburika ári ha peraha Guihónpe;
pa'i Sadoc ha maranduhára Natán omoingo vove chupe Israel ruvicha guasúrõ, pembopuka turu ha pesapukái: ‘Víva mburuvicha guasu Salomón!’
Upéi pemoirũ chupe ou haguã oguapy che guapyhápe ha toisãmbyhy che rendaguépe; amoingóma chupe Israel ha Judá ruvicha guasúrõ.
Benaías, Joiadá ra'y, he'i mburuvicha guasúpe. —Ta upéicha ha upéicha te'i Tupã che ruvicha guasu Jára!
Ha Ñandejára oĩ haguéicha ne ndive, che ruvicha guasu, toĩ avei Salomón ndive, ha ha'e tombotuichave Salomón retã ituichamahágui ne retã, che ruvicha guasu David.
Upéi pa'i Sadoc, maranduhára Natán, Benaías, Joiadá ra'y, ha umi ceretéo ha peletéokuéra, ohupi Salomónpe David mburika ári ha ogueraha hikuái Guihónpe.
Upépe pa'i Sadoc oguenohẽ tupaógui ñandyry ryru ha omoingo Salomónpe mburuvicha guasúrõ. Upérõ oñembopu turu ha opavave osapukái “Víva mburuvicha guasu Salomón!”
Upéi maymáva omoirũ chupe mimby púpe. Tuichaiterei upe vy'a, ha ha'ete ku yvy oñemboja'óva mokõi hendápe ojesapukái hatãitégui.
Adonías ha iñirũnguéra okarupa ramo ha ohendu pe sapukái. Joab ohendúva pe turu pu he'i: —Mba'ére piko hína pe ayvu tuichaite oikóva táva guasúpe.
Ha'e oñe'ẽ aja oguahẽ Jonatán, Abiatar ra'y. Adonías he'i chupe: —Eike katu, nde hína kuimba'e ne tenondéva ha oimeva'erã reru ñe'ẽ iporãva.
Jonatán he'i Adoníaspe: —Ndapéichaiete katu ko hína. Ñande ruvicha guasu David omoĩ Salomónpe mburuvicha guasúrõ,
ha he'i pa'i Sadoc, maranduhára Natán, Benaías, Joiadá ra'y, ceretéo ha peletéokuéra omoirũ haguã Salomónpe; ha ha'ekuéra ohupi chupe David mburika ári.Avei pa'i Sadoc ha maranduhára Natán omoingo chupe mburuvicha guasúrõ Guihónpe, ha ou jey hikuái upégui tuicha vy'a reheve. Upévare oiko távape upe ayvu guasu peẽ pehenduva'ekue.
Ha Salomón oguapýma hína David guapyhápe,
mburuvichakuéra ohóma Davídpe oguerohorývo ha he'ívo chupe: Tupã tomyakã rapu'ã nde ra'y Salomónpe ha tuichamahágui ne retã, tombotuichave hetã itúva. Mburuvicha guasu David voi ojayvy hupápe omomba'e guasu haguã Tupãme,
ha he'i: “Tojererohory Tupã, Israel Jára, oheja haguére ko árape peteĩ che ñemoñaréva ojupi che guapyhápe ha che ahecha chupe.”
Adonías irũnguéra oñepyrũ oryryipa, upéi opavave opu'ã ha isarambipa ojuehegui.
Adonías okyhyje Salomóngui ha oho okañy tupaópe ipojáivo umi altar ratĩre.
Oĩ ohóva he'i Salomónpe: —Adonías okyhyje nde hegui ha oho okañy altárpe. Ojerure ndéve reme'ẽ haguã ne ñe'ẽ nderejukamo'ãiha chupe.
Salomón he'i: —Oiko ramo hekópe kuimba'éicha, peteĩ iñakã raguénte jepe ndo'amo'ãi yvýre. Ojekuaa ramo ohekaha ivaíva katu omanóta.
Upéi Salomón he'i oñerenohẽ haguã pe altárgui. Adonías oho ha ojayvy mburuvicha guasu Salomón renondépe, ha Salomón he'i chupe oho haguã hógape.
Hi'aguĩma ramo hi'ára paha, David oheko mbo'e ita'ýra Salomónpe kóicha:
“Che aháma upe tape ohoha rupi opavave. Ta nde py'a guasu ha eikóke kuimba'éicha.
Ejapóke opaichagua Ñandejára nde Jára rembiapoukapy oĩháicha Moisés kuatia ñe'ẽme, oho porã haguã ndéve opa mba'e rejapóvape ha mamo rehohápe.
Avei Ñandejára omoporã jey haguã upe iñe'ẽ ome'ẽva'ekue chéve he'ívo: ‘Nde ra'ykuéra oikórõ hekópe ha oguata ramo che rapére añetehápe ha ipy'aite guive, katuete oĩva'erã peteĩ ne ñemoñaréva oisãmbyhýtava Israel guápe.’
Ha nde reikuaáma avei hína pe ojapova'ekue che rehe Joab, Seruiá memby. Pe ojapova'ekue mokõi Israelgua mburuvicháre: Abner, Ner ra'y, ha Amasá, Jéter ra'ýre; ojuka reiete chupekuéra ñorãirõ'ỹ jave oñemyengoviaségui umi mba'ére ojehuva'ekue ñorãirõháme. Péicha che mongy'a oitývo che ári umi jejukakue.
Upévare eiporu nde katupyry ha ani reheja chupe omano py'a guapýpe.
Umi Barzilai Galaad pegua ra'ýre katu eñangareko porã ha tokaru ne ndive ne mesápe; ha'ekuéra niko che mo'ãva'ekue akañy ramo guare nde ryke'y Absalóngui.
Oĩ avei hína ne ndive Simí, Guerá ra'y, Benjamín guáva, táva Bahurim pegua. Ha'e pe ojahéivaieteva'ekue che rehe aha ramo guare Mahanaim gotyo. Opáichavo, upe rire ohova'ekue che ruguãitĩvo ysyry Jordánpe ha ame'ẽ manteva'erã kuri chupe che ñe'ẽ ndajukamo'ãiha.
Aníke reheja rei chupe. Nde ne akã porã hína ha reikuaáta mba'épa rejapo hese. Eha'ãke toñemboguejy yvy kuápe iñakã rague morotĩ oñemopytã pyre huguýpe.”
David omano ha oñeñotỹ itúvakuéra ypykue ndive David távape.
Oiko Israel ruvicha guasúrõ 40 áño pukukue, umívagui 7 Hebrónpe ha 33 Jerusalénpe.
Upéi oisãmbyhy Salomón itúva David rendaguépe, ha ndaipóri omongúiva chupe iguapyhágui.
Adonías, Haguit memby, oho Betsabé, Salomón sy, rendápe. Ha'e oporandu chupe: —Iporãva piko hína upe nde rerúva che rendápe? —Hẽe, —he'i ha'e.
Ha he'ive: —Areko ha'eva'erã ndéve. —Ere katu, —he'i ha'e.
Nde reikuaa, —he'i Adonías—, ko tetã che mba'e rangueha, ha opa Israelgua oha'arõ hague chetaha mburuvicha guasu. Pe mburuvicha guasu reko katu ojei che pógui ha oñeme'ẽ che ryvýpe, Ñandejára ome'ẽ haguére chupe.
Ko'ágã aju ajerure ndéve peteĩ mba'énte, ha aipota reme'ẽ chéve. —Eñe'ẽ, —he'i ha'e.
Adonías he'i: —Aipota rejerure mburuvicha guasu Salomónpe tome'ẽ chéve Abisag sunamíta che rembirekorã. Nde rejerure ramo, ha'e ome'ẽta katuete.
—Iporã. Añe'ẽta Salomónpe nde rehe, —he'i Betsabé.
Upérõ Betsabé oho oñe'ẽ mburuvicha guasu Salomón ndive, Adonías rehe. Mburuvicha guasu opu'ã ohuguãitĩvo isýpe ha ojayvy henondépe. Upéi oguapy jey iguapyhápe ha ogueruka peteĩ guapyha isýpe guarã. Ha oguapy Betsabé imemby akatúa gotyo,
ha he'i chupe: —Ajerurese ndéve peteĩ mba'e, ha aipota reme'ẽ chéve. He'i chupe Salomón: —Ejerure reipotáva, che sy, ha ame'ẽta ndéve katuete.
He'i chupe isy: —Eme'ẽna Abisag, ku sunamíta, nde ryke'y Adoníaspe hembirekorã.
He'i Salomón isýpe: —Mba'ére piko rejerure sunamíta Abisag Adoníaspe guarã? —Mba'ére piko nderejeruréi mandi voi ame'ẽ haguã chupe che retã, ha'égui che ryke'y ha oĩgui hendive pa'i Abiatar ha Joab, Seruiá memby?
Upe rire mburuvicha guasu Salomón ome'ẽ iñe'ẽ Ñandejára rérape he'ívo: “Tupã ta che nupã nomanói ramo Adonías ko he'iva'ekuére!
Ñandejára che moĩva'ekue che ru David guapyhápe, ha omohendáta avei upépe che ñemoñarépe ome'ẽ haguéicha iñe'ẽ. Hérape ame'ẽ che ñe'ẽ, Adonías omanotaha ko árape voi!”
Upepete voi he'i Benaías, Joiadá ra'ýpe, ojuka haguã Adoníaspe, ha ha'e oho ha ojuka chupe.
Pa'i Abiatárpe katu Salomón he'i: “Tereho ko'águi ne retã Anatótpe! Iporãva'erã mo'ã rejejuka. Che katu ndorojukamo'ãi, reroja haguére Tupã che Jára karameguã che ru David renondépe ha rehasa asy haguére ijykére”.
Upéicha Salomón omosẽ Abiatárpe ipa'i rekógui ha oiko pe Ñandejára he'iva'ekue Sílope Elí róga guáre.
Joab oñemoĩ ra'e Adonías ndive, Absalón ndive katu nahániri. Upévare Joab oikuaa vove ko'ã mba'e, okañy tupaópe ha oñemo'ã altar ykére.
Oñemombe'u mburuvicha guasu Salomónpe Joab okañy hague tupaópe ha oñemo'ã altar ykére. Upérõ Salomón omondo Benaías, Joiadá ra'ýpe, ojuka haguã chupe,
ha Benaías oho tupaópe ha he'i Joábpe: —Mburuvicha guasu oipota resẽ upégui. Joab katu he'i: —Nahániri! Ko'ápe amanóta! Benaías oho mburuvicha guasu rendápe ha omombe'u pe Joab he'ikáva.
Mburuvicha guasu he'i: —Jajapo oipotaháicha. Ejuka ha eñotỹ chupe. Upéicharõ ojejohéita che ru rógagui ha che avei che potĩta pe ky'águi Joab omonava'ekue ore rehe oporojuka reiete ramo guare.
Ñandejára oitýta hi'ári iñemano, ojuka haguére, oikuaa'ỹre che ru, mokõi kuimba'épe ijohéi pyréva ha heko porãvéva chugui: Abner, Ner ra'y, Israel ñorãirõhára ruvicha, ha Amasá, Jéter ra'ýpe, Judá ñorãirõhára ruvicha.
Joab ha iñemoñare ári ho'áta ijejukakue opa árape guarã. Ñandejára py'a guapy katu oĩta David ha iñemoñare ndive opa árape guarã.
Upérõ Benaías oho ha ojuka Joábpe. Ha Joab oñeñotỹ hógape, yvy ojeiko'ỹháme.
Upéi Salomón omoĩ Benaíape ñorãirõhára ruvichárõ Joab rendaguépe, ha pa'i Sadócpe Abiatar rendaguépe.
Upe rire ohenoika Siméipe ha he'i chupe: —Emopu'ã nde rogarã Jerusalénpe reiko haguã upépe, ha aníke resẽ mamove gotyo,
cháke resẽha ára ha rehasa ysyry Cedrón mboypýri, tereikuaa porãke remanotaha katuete, ha nde ári ho'áta ne mano.
Simí he'i mburuvicha guasúpe: —Iporã. Ajapóta ere haguéicha che ruvicha guasu. Simí oiko are Jerusalénpe.
Mbohapy áño rire katu, mokõi hembiguái okañy ha oho oiko Gat pegua mburuvicha guasu Aquís, Maacá ra'y ndive. Oñemombe'u Siméipe mokõi hembiguái oĩha Gátpe,
upérõ opu'ã, ombyape hymba vúrro ha oho Gátpe, oĩháme Aquís, hembiguáikuéra rekávo.
Salomón oikuaa Simí osẽ hague Jerusaléngui Gátpe ha ou jeymaha.
Upérõ Salomón ohenoika Siméipe ha he'i chupe: —Ame'ẽkava'ekue ndéve ne ñe'ẽ Ñandejára rérape, ha romomaranduva'ekue resẽha ára Jerusaléngui remanotaha katuete. Ha ereva'ekue chéve iporãha ha rejapotaha che ha'éva, ajépa?
Mba'érepa nderejapói ne ñe'ẽ reme'ẽva'ekue Ñandejárape ha nderejapói ha'eva'ekue ndéve?
Reikuaa porãiterei mba'eichaite pevépa ne aña ra'e che ru David ndive. Upévare ivaíva rejapova'ekue, Ñandejára ombou ne akã ári.
Mburuvicha guasu Salomón katu ojehovasáta ha David guapyha opyta hatãta opa árape guarã Ñandejára renondépe.
Upéi Salomón oñe'ẽ Benaías, Joiadá ra'ýpe, ha ha'e osẽ ha ojuka Siméipe. Upéicha opyta hatã upe tetã Salomón poguýpe.
Salomón oiko Egipto ruvicha guasu faraón génte ramo. Omenda itajýra rehe ha ogueraha chupe David távape ojejapo aja hóga guasu ha tupao, ha oñemopu'ã aja pe tápia Jerusalén jere rehegua.
Tetãguára katu oikuave'ẽ imymbajuka ijyvateha rupi noñemopu'ãigui gueteri tupao Ñandejárape guarã.
Salomón ohayhu Ñandejárape ha ojapo umi tembiapoukapy ohejava'ekue itúva David; ha'e voi jepe oikuave'ẽ mymbajuka ha aysy ryakuã porã umi tenda yvate rupi.
Ha'e oho voi avei Gabaónpe oikuave'ẽ haguã mymbajuka, upéva ha'égui upe ijyvate itenondevéva. Ha oikuave'ẽ jepi upépe 1.000 mymbahapy.
Peteĩ pyhare Gabaónpe, Ñandejára ojechauka Salomónpe iképe, ha he'i chupe: “Ejerure reipotáva ha ame'ẽta ndéve.”
Salomón he'i chupe: “Nde py'a porãiteva'ekue niko ne rembiguái che ru David ndive, ha'e oguata haguére nde rape rupi teko jeroviaha, teko joja ha py'a potĩme. Upévare rehayhu chupe ha reme'ẽ chupe peteĩ ita'ýra oguapy haguã iguapyhápe, ko'ágã ojehu haguéicha.
Nde, Tupã che Jára, che moĩ aisãmbyhy haguã che ru David rendaguépe, jepe ramo che mitã rusu aikuaa guasu'ỹva gueteri mba'eve.
Ha amyakã upe tetã nde reiporavova'ekue. Umi ne tetãgua niko hetaiterei, ykatu'ỹva jaipapa.
Eme'ẽna chéve katupyry ha akã porã aisãmbyhy haguã ne retã guápe, aikuaa haguã iporãva ha ivaíva; ỹrõ piko máva oisãmbyhýta hetaite ne retã guápe?”
Ñandejárape ombovy'a ko ojeruréva Salomón,
ha he'i chupe: rejerure haguére chéve kóva, ha ndaha'éi jeikove puku, térã mba'eta, térã nde rehe ija'e'ỹva omano haguã, rejerure uvei katupyry ha akã porã reporohendu ha reisãmbyhy kuaa haguã,
ajapóta rejerureva'ekue: ame'ẽta ndéve arandu ha akã porã, oguereko'ỹ haguéicha avaveichagua mburuvicha guasu ne mboyve guare ha oguerekove'ỹtava avave nde riregua.
Upéva ári, ame'ẽta avei ndéve mba'eta ha teko jajaipa nderejeruréiva'ekue, ha péicha rupi, reikove aja pukukue, ndaipórimo'ãi mburuvicha guasu ndeichagua.
Ha rejapo ramo che rembipota ha che rembiapoukapy, ojapo haguéicha nde ru David, ame'ẽta avei ndéve jeikove puku.”
Opáyvo Salomón ohecha kuaa ohecha hague upéva iképe. Ha oguahẽvo Jerusalénpe, oho oĩháme Ñandejára karameguã ha oikuave'ẽ mymbahapy ha mymbajuka joajurã. Upéi ojapo karu guasu opavave mburuvichápe guarã.
Umiha árape oho mburuvicha guasu rendápe mokõi kuña reko vai. Oguahẽvo hikuái hendápe,
peteĩ ha'ekuérava he'i: —Nde, che ruvicha guasu, ko kuña ha che niko roiko oñondive peteĩ ógape, ha ógape oiko aja che ndive, ché che memby.
Mbohapy ára haguépe, ha'e avei imemby. Ore añónte roĩ ha ndaipóri avave ore ndive upe ógape,
ha peteĩ pyharépe omano ko kuña memby, ha'e oñeno haguére hi'ári.
Upérõ ha'e opu'ã pyhare pyte, che ake aja, oipe'a che pohéigui che memby ha omoñeno hendive, omoĩvo che pohéi imemby omanova'ekue.
Pyhareve apu'ãvo amokambu haguã che memby, ahecha omano hague. Ha ára sakãme ama'ẽ porãvo hese, ahecha kuaa ndaha'eiha che memby.
Pe ambue kuña he'i: —Nahániri, che memby pe oikovéva, ne mba'e katu pe omanóva. Ha pe peteĩha ombohovái: —Nahániri, ne memby pe omanóva ha che mba'e pe oikovéva. Ha péicha oñoñe'ẽ joapi hikuái mburuvicha guasu renondépe.
Upérõ mburuvicha guasu he'i ipy'apýpe: “Kóva he'i imembyha pe oikovéva ha hapicha mba'eha pe omanóva; ha pe hapicha upeichaiténte avei he'i hese!”
Upéi he'i: —Peru chéve peteĩ kyse puku! Ojegueru chupe upe kyse puku,
ha he'i: —Pemboja'o mbytépe pe mitã oikovéva ha peme'ẽ peteĩ-teĩme peteĩ imbytere.
Pe mitã oikovéva sy katu ojepy'apyeterei imemby rehe ha he'i: —Anína, che ruvicha guasu! Ani rejuka pe mitã oikovéva! Eme'ẽ uvei ko kuñáme! Pe ambue katu he'i: —Taha'e'ỹ che mba'erã térã ne mba'erã. Toñemboja'o katu!
Upémarõ mburuvicha guasu he'i: —Peme'ẽ amo kuñáme pe mitã oikovéva. Ani pejuka. Ha'e niko isy tee.
Opa Israelgua ohendu mba'éichapa oporombojovake ra'e mburuvicha guasu ha ojapo chupe tuicha mba'érõ, ohechágui Ñandejára omoarandu hague chupe oporombojovake haguã.
Salomón omoñepyrũ tupao apo, oĩvoma irundy áño Israel ruvicha guasúrõ, upe mes héravape Ziv, ha'éva mes mokõiha áño pegua, ojapórõ 480 áño Israelgua osẽ hague Egíptogui.
Pe tupao omopu'ãva Ñandejárape guarã mburuvicha guasu Salomón, ipuku 27 métro, ipe 9 métro ha ijyvate 13 métro imédio.
Pe tupao rogaguy oĩva henondépe ipuku ha ipe 9 métro, tupao pekuéicha, ha tupao reiképe katu ipe 4 métro imédio.
Salomón omoĩ avei tupaópe ovetã réha reheve.
Omopu'ã avei kotykuéra tupao ykére mokõive henda guio ha hapykuépe avei, oĩva upe tápia omongoráva tupao ijerekuévo ha pe tupao tápia pa'ũme.
Opa ijerekuévo ojapo mbohapy koty ojo'ári; pe iguy pegua ipe 2 métro 25 sentímetro, pe mbyte pegua 2 métro 70 sentímetro ha pe yvategua 3 métro 15 sentímetro, oka guio niko omomichĩveva'ekue pe tupao tuichakue, ani haguã omoinge umi víga tupao tápiape.
Pe tupao ñemopu'ãme ojeporu ita ñemosỹimbyre ha péicha noñehendúi martíllo térã mba'eveichagua tembiporu ryapu tupaópe.
Pe koty iguy pegua rokẽ oĩ tupao akatu gotyo, ha ojejupi haguã umi koty mbyte ha yvate guápe, oĩ jupiha jatyta joguaha.
Salomón omoguahẽvo hu'ãme pe tupao apo, ojaho'i pe óga víga ha yvyra oñembojeguávape kuri'y guigua.
Omopu'ã avei kotykuéra tupao jerére, ijyvatéva 2 métro 25 sentímetro, ombojáva tupao tápiare víga cédrope.
Upérõ Ñandejára oñe'ẽ Salomónpe ha he'i chupe:
“Pe tupao remopu'ãva hína rehe ha'ese ndéve, reguata ramo che rapére ha rejapo ramo opa che rembiapoukapy, reikóvo umíva he'iháicha, ajapóta ndéve umi mba'e ha'eva'ekue nde ru Davídpe;
aikóta Israelgua apytépe, ha ndahejamo'ãi che retãgua Israélpe.”
Salomón omopu'ãmba pe tupao,
ha oñepyrũ ombojegua hyepy ombyapévo umi tápia cédrope yvy guive yvate peve ha ipíso ombyape kuri'ýpe.
Avei ombyape cédrope yvy guive yvate peve 9 métro tupao rugua pegua ha omboyke upéva Tupã kotyrã.
Pe tupao ryepy oĩva Tupã koty renondépe, ipuku 18 métro.
Pe tupao ryepy oñembyapepaite cédrope oñembojeguáva yvoty ha yva ra'ãngápe. Kuri'y memete upe hyepy ha peteĩ itánte jepe ndojekuaái.
Salomón ombosako'i pe Tupã kotyrã tupaópe omoĩ haguã upépe Ñandejára karameguã ñe'ẽ ñome'ẽ rehegua.
Pe Tupã koty ipuku, ipe ha ijyvate joja, 9 métro. Henondépe Salomón ojapo peteĩ altar kuri'y oñembyapéva órope.
Avei ombyape óro tupao ha Tupã koty ryepy ha Tupã koty renondépe omoĩ kadéna óro.
Aipo ramo, ombyapepaite órope tupao ryepy tuichakue ha altar Tupã koty renondépe oĩva.
Ojapo avei mokõi tekove ipepóva ra'ãnga yvyra olívogui, Tupã kotýpe guarã. Peteĩ-teĩ ijyvate irundy métro imédio,
ha peteĩ pe ta'ãnga pepo ipuku 2 métro 25 sentímetro. Upéicha rupi, mokõive ipepo, peteĩ ijapýgui ambuépe, ipuku irundy métro imédio.
Mokõive tekove ipepóva ituicha joja, he'ise, 4 métro imédio ha mokõive avei peteĩchaguánte ijape.
Ijyvate avei 4 métro imédio.
Salomón omoĩ umíva Tupã kotýpe. Ha umi tekove ipepóva pepokuéra oĩ jepysohápe ha pe peteĩ ta'ãnga pepo apýra opoko peteĩ koty tápiare, pe ambue ta'ãnga pepo apýra katu opoko pe tápia hovái guáre, ha umi ambue pepokuéra opoko ojuehe ijapýpe Tupã koty mbytépe.
Upéi Salomón ombyape órope umi tekove ipepóva ra'ãnga,
ha opa umi tupao tápia okapegua ombojegua tekove ipepóva, karanda'y ha yvoty ra'ãngápe ojejapóva oñekarãivo pe yvyra.
Avei ombyape órope tupao píso hyepy ha oka pegua.
Pe Tupã koty reike ijyke 5 ha hokẽ jovái,
mokõive umi hokẽ ojapo yvyra olívogui ha ombojegua tekove ipepóva, karanda'y ha yvoty ra'ãngápe, ha upéi ombyape órope umi ta'ãnga.
Pe tupao koty mbyte pegua reike, ijyke irundy ha ojapo yvyra olívogui; umi mokõi horkon ijyke pegua yvatekue ipukuve umi hi'ári ha iguy pegua pekuégui.
Omohokẽ jovái kuri'ýgui ha mokõive ojerepaite ojepe'ávo.
Umi okẽme ojapo tekove ipepóva, karanda'y ha yvoty ra'ãnga oñembyapéva órope.
Ojapo avei korapy hyepy pegua, mbohapy horkon rysýi ita guigua ha peteĩ horkon rysýi kuri'y guigua reheve.
Oĩmarõ irundy áño mburuvicha guasúrõ Salomón, upe mes Ziv héravape, oñemoĩ pe tupao pyenda,
ha pe áño 11 haguépe, mes héravape Bul, upéva hína áño pegua mes 8, oñemoguahẽ hu'ãme pe tupao apo oñembosako'i hagueichaite. Upéicha 7 áñope omopu'ã Salomón pe tupao.
Salomón omopu'ã hóga guasu ha omoguahẽ hu'ãme hembiapo 13 áñope.
Omopu'ã avei peteĩ óga guasu hérava “Ka'aguy Líbano”, ipukúva 45 métro, ipéva 22 métro imédio ha ijyvatéva 13 métro imédio, ojekóva irundy tysýi horkon kuri'ýre, ha umíva ári oguapy víga kuri'y.
Ko'ã víga 45va'ekue, ha peteĩ-teĩ oñemboja'o mbohapy hendápe oguerekóva 15 métro peteĩ-teĩ ha oguapýva horkon ári. Umi víga ári oĩ tábla kuri'y oñembojeguáva.
Oĩ mbohapy tysýi ovetã oñemohendáva mbohapy-hapy ojohovái.
Opa okẽ ha ovetã ijyke irundy, ha irundyve ijyke ipuku joja ha oĩ ojohovái mbohapy tysýipe.
Ojapo avei koty guasu oĩháme heta horkon, ipukúva 22 métro imédio ha ipéva 13 métro imédio. Kóva rovái ojapo ambue koty guasu horkon ha técho reheve.
Ojapo avei koty guasu oñembojovake haguãme ha upéva ombyape, yvy guive yvate peve, cédrope.
Pe óga guasu Salomón oikohápe, oguereko peteĩ korapy hapykuépe, ha peteĩ koty guasu peichagua avei. Ha pe óga guasu omopu'ãva hembireko faraón rajýva peguarã, oguereko avei peichagua koty guasu.
Opa umi óga, ipyenda guive ihorkõ akã meve ha henonde guive ikorapy guasu peve, ojejapo ojeporúvo hyepy ha ijape guio, ita poravo pyre oñemosỹiva ha oñekytĩva serrúchope upe tuichakue ojepotávape.
Umi pyenda ojejapo avei ita poravo pyre tuichávagui, oĩ oguerekóva irundy métro imédio ha oĩ oguerekóva mbohapy métro 60 sentímetro.
Pe ijyvatekue ojejapo avei ita poravo pyrégui, oñemosỹiva upe tuichakue ojepotávape, ha cédrogui.
Pe korapy guasu jerére oĩ mbohapy tysýi horkon ita ha peteĩ tysýi horkon kuri'y, ha péicha avei pe korapy hyepy peguápe ha pe tupao róga guýpe.
Mburuvicha guasu Salomón ohenoika Tírogui peteĩ karai Hiram héravape.
Upéva peteĩ kuñakarai imenave'ỹva, Neftalíkuérava, memby, oikove ypyva'ekue Tírope; ha omba'apo kuaa vrónsere. Hiram ikatupyry ha iñakã porã, ha oikuaa porã mba'éichapa ojejapo oimeraẽ mba'e vrónsegui. Ou mburuvicha guasu Salomón rendápe ha ojapo opa mba'e ha'e ojeruréva chupe.
Omboyku vrónse ha ojapo mokõi horkon; peteĩ-teĩ ijyvate 8 métro ha ipoguasu 5 métro imédio.
Vrónsegui avei ojapo mokõi umíva akãrã, omoĩ haguã peteĩ-teĩ umi horkon ári; umíva ijyvate 2 métro 25 sentímetro.
Ojapo avei mba'e jegua pyaha joguaha ha yvoty apesã ra'ãnga umi horkon akãme guarã, 7 peteĩ ári ha 7 upe ambue ári oñemoĩ haguã.
Ojapo avei granáda ra'ãnga ha omoĩ mokõi tysýi umívagui umi pyaha jerére, ombyape haguã pe horkon akã ha upéicha avei ojapo upe ambue horkon akãre.
Umi horkon tupao rogaguy pegua akã, ijyvatéva 2 métro, ombojegua yvoty ra'ãngápe.
Umi horkon akã jerekuévo, yvate upe ipevehápe oĩva upe pyahágui yvatemive, oĩ 200 granáda ra'ãnga oñemboja'óva mokõi tysýipe ijerekuévo, mokõive umi horkon akã ári.
Hiram omoĩ ko'ã horkon tupao róga guýpe, ha pe ijakatu peguápe ombohéra Jaquín, ha ijasu peguápe ombohéra Bóaz.
Umi horkon ru'ã ojogua ynambu sevói potýpe. Péicha oñemoguahẽ hu'ãme umi horkon apo.
Upéi Hiram ojapo ña'ẽ guasu vrónsegui, y ryrurã. Ijapu'a ha peteĩ hembe'ýgui ambuépe, irundy métro imédio ipuku. Ijyvate mokõi métro 25 sentímetro ha pe ña'ẽ rembe ijerekuévo oguereko 13 métro imédio.
Upe ña'ẽ rembe'y guýpe, ijerekuévo, ojapo ka'avo poñy ra'ãnga hi'a 10 reheve, ipa'ũva ojuehegui 45 sentímetro, ha upe ña'ẽ pehẽnguéguinte ojejapóva.
Upe ña'ẽ oguapy 12 tóro ra'ãnga vrónse ári; mbohapy oma'ẽ nórte gotyo, mbohapy sur gotyo, mbohapy kuarahy resẽ gotyo ha mbohapy kuarahy reike gotyo. Umi hetyma hapykue pegua oĩ hyepy gotyo ha pe ña'ẽ oguapy umíva ári.
Pe ña'ẽ iñanambusu 8 sentímetro, ha hembe ojogua ku ynambu sevói potýpe. Ija ipype 44.000 lítro y.
Ojapo avei vrónsegui 10 ña'ẽ pyendarã peteĩ-teĩ ipuku ha ipéva peteĩ métro 80 sentímetro, ha ijyvatéva peteĩ métro 35 sentímetro.
Umi pyenda ojejapo péicha: Oguereko kuádro oñemohembe'ýva,
ha umívape ojapo león, tóro ha tekove ipepóva ra'ãngakuéra; umíva ári ha iguýpe ombojegua yvoty apesã ra'ãngápe.
Peteĩ-teĩ pyenda irruéda irundy vrónse hi'éhe vrónse reheve, ha oguereko peteĩ ña'ẽ oguapýva irundy myatãha ári, oñembojeguáva.
Pe pyenda ári oĩ peteĩ kuára oñemboguapy haguã ña'ẽ, hembe'y apu'áva ha osẽva yvatévo 45 sentímetro; ijuru apu'a oñemohembe'y jegua ha pe ipyenda reheve ijyvate 78 sentímetro.
Umi irundy rruéda oĩ umi kuádro guýpe ha hi'éhe oja pe pyendáre. Peteĩ-teĩ rruéda apu'akue oguereko 68 sentímetro.
Umi rruéda ojejapo kárro ruédaicha. Hi'éhe, illánta, irráyo ha umícha vrónsegui meme.
Pe pyenda hi'ýva irundy osẽva peteĩ-teĩ hakãmbýgui.
Pyenda ru'ãgui osẽ yvatévo hembe apu'a ijyvatéva 25 sentímetro imédio. Umi myatãha ha kuádro oja pe pyenda ru'ãre.
Hiram ohai tekove ipepóva, león ha pindo ra'ãnga, mamo inandihápe umi myatãha ha kuádro rova, yvoty apesã ra'ãnga reheve ijerekuévo.
Upéicha ojapo ha'e umi 10 pyenda, mba'e vera ñemboyku pyrégui ha peteĩchagua memete.
Ojapouka avei 10 ña'ẽ vrónse. Peteĩ-teĩ oguereko 1 métro 80 sentímetro ha ija pype 880 lítro y, ha oñemoĩ umi 10 pyenda ári.
Omoĩ 5 pyenda tupao akatu gotyo ha 5 ijasu gotyo. Pe ña'ẽ guasu oñemoĩ tupao akatúape, kuarahy resẽ sur gotyo.
Hiram ojapo avei ólla, pála ha tása guasukuéra ha péicha omoguahẽ hu'ãme opa pe tembiapo ojapova'ekue tupaópe Salomón peguarã,
ojapova'ekue hína ko'ãva: mokõi horkon, mokõi mba'e apu'a oguapýva umi horkon akãme, mokõi pyaha ojaho'i haguã umi mokõi mba'e apu'a horkon ru'ãme oĩva,
umi granáda ra'ãnga 400, umi mokõi pyahápe guarã, ojaho'íva umi mokõi mba'e apu'a oĩva horkon ru'ãme;
umi 10 pyenda ha ña'ẽnguéra hi'arigua,
pe ña'ẽ guasu y peguarã, umi 12 tóro ra'ãnga iguy peguáreve,
ha upéi umi japepo, pála ha tása guasu. Opa ko'ã tembiporu ojapova'ekue mba'e jegua apohára Hiram, mburuvicha guasu Salomónpe Ñandejárape guarã, vrónse verágui memeva'ekue.
Mburuvicha guasu omboykuka umíva yvy ñai'ũ ári, Jordán ñúme, Sucot ha Saretán pa'ũme.
Hetaitereígui umi tembiporu vrónse Salomón noha'ãukái ipohyikue.
Ojapouka avei Salomón umi ambue tembiporu oĩva tupaópe: altar óro, mesa óro oñemoĩha mbujape Ñandejárape oñekuave'ẽva,
umi mba'e rendy pyenda oroite, oĩva Tupã koty renondépe, 5 ijasu ha 5 ijakatu gotyo, ha'ãnga yvoty reheve, mba'e rendy, tenása óro,
umi kópa, umi mba'e rendy mopotĩha, tása guasu, kucharõ, myatatĩha oroite meme. Óro avei umi viságra Tupã koty rokẽmegua oĩva tupao ryepýpe, ha umi tupao rokẽmegua avei.
Ha opa rire opa umi tembiapo ojapoukava'ekue tupaópe, Salomón ogueraha tembiporu óro ha pláta itúva David ojapoukava'ekue Ñandejárape guarã, ha omoĩka oñeñongatuhápe mba'e repyeta tupao pegua.
Mburuvicha guasu kuñáva Sabá pegua ohendu Salomón herakuã guasuha, ha oho Jerusalénpe oikuaa haguã mba'eichaite pevépa iñarandu, ha ogueraha mba'e porandu hasýva ojejora haguã.
Omimbipa oguahẽvo, ikaméllokuéra henyhẽ mba'e ryakuã porã, hetaiterei óro, pláta ha ita jeguágui. Oguahẽ rire Salomón rendápe oporandu chupe opa mba'e oporanduseva'ekue,
ha Salomón he'i chupe mba'épa he'ise opa umi mba'e ha'e oikuaaséva. Peteĩ mba'énte jepe ndaipóri ha'e oikuaa'ỹva, opa umi chupe oporanduva'ekuégui.
Mburuvicha guasu kuñáva Sabá pegua, ohechávo mba'eichaitépa Salomón imba'e kuaa, ha pe óga guasu ha'e omopu'ãva'ekue,
umi tembi'u imesa pegua, umi mburuvichakuéra koty, hembiguáikuéra reko resãi guasu ha ijao jegua, umi ao oiporúva kaguy tykuaha, umi mymbahapy oikuave'ẽva tupaópe, ijurujái opytávo,
ha he'i mburuvicha guasu Salomónpe: “Pe ahenduva'ekue che retãme ne rembiapokue ha ne arandu rehegua, añete ra'e;
ko'ágã ikatúma arovia aju haguére ahecha che resa tee rupi. Ahecha kuaa noñemombe'úi hague chéve mbyterénte jepe upe oĩvagui. Hetaitereive mba'e reikuaa ha rereko pe che ahenduva'ekuégui.
Ovy'aiténepa ne rembirekokuéra ha umi ne rembiguái oĩ mantéva nde ykére ha ohendúva ne ñe'ẽ henyhẽva arandúgui!
Tojererohory Tupã nde Jára nde rayhuva'ekue ha ne moĩ Israel guapyhápe opa árape guarã, ohayhúgui Israélpe, ha ne moĩ mburuvicha guasúrõ reisãmbyhy haguã hekópe chupekuéra reiporúvo teko joja!”
Upéi ome'ẽ Salomónpe 3.960 kílo óro, ha hetaiterei mba'e ryakuã porã ha ita jegua. Araka'eve noguahẽi Israélpe hetaite mba'e ryakuã porã ogueru haguéicha mburuvicha guasu kuñáva Sabá pegua mburuvicha guasu Salomónpe.
Upéva ári, Hiram ha Salomón rembiguáikuéra ogueruva'ekue óro Ofírgui, ogueru avei upégui yvyra poravo pyre ha ita jegua.
Umi yvyra Salomón he'i ojeporu haguã tupao ha mburuvicha guasu róga apópe ha ojapouka avei chugui mbaraka ha árpa umi ombopúvape guarã. Araka'eve ndojehecháiva'ekue hetaite yvyra poravo pyre peichagua Judá retãme.
Mburuvicha guasu Salomón ome'ẽ avei mburuvicha guasu kuñáva Sabá peguápe opa mba'e ha'e ojerureseva'ekue, ome'ẽ rire chupe jopói omyengovia haguã umi jopói ha'e ogueruva'ekuére. Upe rire pe mburuvicha guasu kuñáva oho jey hetãme iñirũnguéra ndive.
Pe óro Salomónpe oguahẽva áño jerére ohupyty 22.000 kílo rupi,
ojepapa'ỹre umi impuésto ohepyme'ẽva ñemuhára hetã rupi ohasáva, umi upépe voi oñemúva, umi mburuvicha guasu mombyrygua ha umi sãmbyhyhára tetãpýre oĩva.
Mburuvicha guasu Salomón ojapouka avei 200 ñorãirõha rete mo'ãha óro ha peteĩ-teĩme ojeporu 6 kílo.
Ojapouka avei 300 tete mo'ãha michĩvéva ha peteĩ-teĩme ojeporu 3 kílo rasami óro mbotapyrégui ha opa umíva omoĩka pe óga guasu héravape “Ka'aguy Líbano”.
Ojapouka avei, elefánte rãinguégui, peteĩ guapyha ha ombyapeka oroitépe.
Pe guapyha renonde rehe oja 6 jupiha ha pe guapyha ijapu'a ha mokõive ijyképe oguereko jyva, ha umíva yképe jey oĩ jaguarete ra'ãnga ñembo'yhápe.
Oĩ avei 12 jaguarete ra'ãnga ñembo'yhápe peteĩ-teĩ umi 6 jupiha ykére, peteĩ-teĩ ijyképe ha peteĩ pe hovái guápe. Araka'eve ndojejapóiva'ekue mba'eve peichagua!
Opa umi kópa oiporúva mburuvicha guasu, órogui memeva'ekue ha óro memeva'ekue avei opa tembiporu óga guasu “Ka'aguy Líbano” pegua. Plátagui ndaipóri mba'eve, Salomón oisãmbyhy aja ndojepota guasúigui pe pláta.
Umi várkokuéra mburuvicha guasu mba'éva oho jepi Tarsíspe, Hiram rembiguáikuéra ndive, ha ou jey jepi mbohapy áño rire oguerúvo heta óro, pláta, elefánte rãingue, ka'i ha pávo real.
Mburuvicha guasu Salomón imba'e rereko hetave ha iñaranduve opa mburuvicha guasu yvy ári guágui.
Mburuvicha guasukuéra opa rupigua ohechase chupe ha ohenduse pe arandu Tupã ome'ẽva'ekue chupe,
ha opa umíva ogueraha chupe áño jerére jopói ramo: opaichagua mba'e óro ha plátagui, ao, árma, mba'e ryakuã porã, kavaju ha mburika.
Salomón ombyaty kárro ha kavajukuéra. Oguereko 1.400 kárro ha 12.000 kuimba'e kavaju arigua, ha umívagui oĩ omondóva umi távape oñeñongatuhápe kárrokuéra ha oĩ ohejáva Jerusalénpe, mburuvicha guasúpe omoirũ haguã.
Ha'e rupi, pláta ytýicha heta Jerusalénpe, ha umi kuri'y heta, hetaháicha ígo ka'aguy umi ñúre.
Salomón kavajukuéra ou Musri ha Cilíciagui. Umi ñemuhára Salomón róga pegua niko ojogua upégui.
Peteĩ kárro ojererúva Egíptogui ojejogua 600 pláta pehẽnguére ha peteĩ kavaju 150 rehe. Mburuvicha guasukuéra hitíta ha sírio ojogua joa Salomón ñemuhárakuéragui.
Salomón ohayhu, ndaha'éi faraón rajýpente, heta kuña mombyry guápe avei:
umíva moabíta, amoníta, edomíta, sidónio ha hitíta; umi kuña tetã ambue guápe, Ñandejára he'iva'ekue ani haguã Israelgua omenda hesekuéra, umíva ombyaítagui chupekuéra ha omoñesũta itupãnguéra renondépe.
Hembireko 700, mburuvicha guasu rajýva, ha 300 ikuña; ko'ãva omombía chupe Ñandejára rapégui.
Salomón itujáma ramo, ikuñakuéra omyakã raku chupe ambue tupãnguérare, noñeme'ẽmbáiva'ekue niko Tupã Ijárape, ojapo haguéicha itúva David.
Salomón omomba'e guasu tupã kuñáva Aserápe, Sidongua mba'éva, ha Milcómpe, Amongua tupã gua'u ahẽ.
Aipo ramo, Salomón hembiapo vai Ñandejára renondépe, ndoikói haguére ipy'aite guive Ñandejára rapére oiko haguéicha itúva David.
Umiha árape Salomón omopu'ã, upe yvytýpe oĩva Jerusaléngui kuarahy resẽ gotyo, peteĩ Tekoha, Moabgua tupã gua'u ahẽ Quemóspe ha Molócpe, Amongua tupã gua'u ahẽ.
Upéicha avei ojapo opa ikuñakuéra mombyry guápe guarã. Umíva oikuave'ẽ mymbajuka ha insiénso itupãnguérape.
Tupã Israel Jára ipochy Salomón ndive, ojei haguére chugui, ojechaukava'ekue chupe mbohapy jey,
ha he'iva'ekue ani haguã omomba'e guasu ambue tupãnguérape. Ha'e katu ndojepy'apýi Ñandejára he'iva'ekuére.
Upévare Ñandejára he'i Salomónpe: “Nderejapói haguére ñe'ẽ ñame'ẽva'ekue ojupe ha che rembiapoukapy, aipe'áta nde hegui ne retã ame'ẽ haguã peteĩ ne rembiguáivape.
Opáichavo, nde ru Davídrehápe, ndajapomo'ãi reikove aja; nde ra'ýgui katu aipe'áta.
Ndaipe'amo'ãi jepe chugui opa upe tetã: ahejáta chupe peteĩ ñemoñaregua, nde ru David ha Jerusalén, pe táva aiporavova'ekuérehápe.”
Upérõ, Ñandejára omoĩ peteĩ Salomón rehe ija'e'ỹva py'ápe opu'ã haguã hese: Hadad, peteĩ edomíta, Edom ruvicha guasu ra'ykuéra reheguáva.
David ipu'aka ramo guare Edom rehe, ñorãirõhára ruvicha Joab ohova'ekue oñotỹvo opa umi omanova'ekuépe ñorãirõme, ojuka opa kuimba'e Edom guápe;
opyta upépe opa Israelgua ndive 6 mes pukukue ohundipa peve opa kuimba'e Edom guápe.
Hadad katu, upérõ mitãva'ekue ha okañy Egíptope, mbovymi hetãgua itúva rembiguáiva ndive.
Osẽ hikuái Madiángui ha oguahẽ Paránpe, ha upépe oiporavo kuimba'ekuéra oipytyvõva'erã chupe. Oguahẽ hikuái Egíptope faraón, Egipto ruvicha guasu, rendápe; ha'e omongaru, ome'ẽ ijyvy ha hogarã chupekuéra.
Hadad ho'a porã faraónpe ha faraón ome'ẽ chupe hembirekorã hovaja, kuña mburuvicha guasu Tahpenés kypy'y.
Tahpenés kypy'ýgui Hadad ita'ýra ha ombohérava chupe Guenubat; upévape Tahpenés omongakuaa faraón róga guasúpe, faraón ra'ykuéra apytépe.
Hadad katu oikuaa vove David omano hague, ha omano hague avei Joab, ñorãirõhára ruvicha, he'i faraónpe: —Tahami jeýna che retãme.
Faraón he'i chupe: —Maerã piko rehose jey ne retãme? Oĩ piko oñeme'ẽ'ỹva ndéve ko'ápe che ndive? Hadad he'i chupe: —Naikotevẽi niko mba'eve. Ahase jeýnte ko che retãme.
Tupã omoĩ avei Rezón py'ápe opu'ã haguã Salomón rehe. Rezón hína Eliadá ra'y, okañyva'ekue ijára Hadad-Ézergui, Sobá ruvicha guasu.
Ombyatyva'ekue kuimba'ekuéra ha oiko mondaha ruvicha ramo. David ojuka ramo heseguakuérape, Rezón oho Damáscope ha upépe oiko mburuvicha guasúrõ.
Oiko Israel ja'e'ỹha ramo Salomón oikove aja, ha upéva ári Hadad avei ndaija'éi Israelguáre ha heta ombyai chupekuéra. Upéicha Rezón oiko Siria ruvicha guasúrõ.
Jeroboam, Nabat ra'y, opu'ã avei mburuvicha guasúre. Jeroboam Efraín ñemoñareguáva, Salomón rembiguáiva'ekue táva Serédape. Isy, peteĩ kuña karai na iménavéiva, hérava Serúa.
Jeroboam opu'ã haguã mburuvicha guasúre, péichava'ekue: Salomón omopu'ã hína pe jupiha ha omboty upe pa'ũ itúva David távape.
Jeroboam kuimba'e mbarete ha py'a guasuva'ekue ha Salomón, ohechávo ko mitã rusu ikyre'ỹha, omoĩ chupe José ñemoñareguáva ruvicha ramo.
Peteĩ ára Jeroboam osẽ Jerusaléngui ha tape rehe ojotopa maranduhára Ahías, Siló pegua ndive, oñemondéva ahoja pyahúpe. Ha'ekuéra año oĩ ñúme oñondive,
ha Ahías omondoro ijahoja pyahu ha ojapo chugui 12 pehẽngue,
ha he'i Jeroboámpe: “Ereko ne mba'erã 10 pehẽngue, Tupã Israel Jára he'ikágui ndéve: ‘Aipe'áta Salomóngui upe tetã ha ame'ẽta ndéve 10 ñemoñaregua.
Salomónpe ahejáta peteĩ ñemoñareguánte, che rembiguái David ha Jerusalén, pe táva aiporavova'ekue opa Israel ñemoñaregua apytégui, rehehápe.
Salomón che mboyke haguére ha oñemoĩ omomba'e guasu Astarté sidóniokuéra tupã kuñáva, Quemós, Moabguakuéra tupã, ha Milcom amonítakuéra tupã. Hembiapokue naiporãi che resa renondépe ha nombyajéi che rembipota ha che rembiapoukapy ojapo haguéicha itúva David.
Opáichavo ndaipe'amo'ãi chugui hetã, arekóta gueteri uvei chupe sãmbyhyhárõ oikove aja, che rembiguái David rehehápe, aiporavova'ekue ha ojapova'ekue che rembipota ha che rembiapoukapy.
Ita'ýragui aipe'áta hetã, ha ame'ẽta ndéve 10 ñemoñaregua.
Peteĩ ñemoñareguánte ahejáta ita'ýrape, ikatu haguã che rembiguái David resapeha opyta hendyhápe opa ára che renondépe Jerusalénpe, upe táva aiporavova'ekue aiko haguãme opa ára.
Ndéve romoĩta reisãmbyhy haguã reipotaháicha ha ndéta Israel ruvicha guasu.
Ha rejapo ramo opa che ha'éva ndéve, ne rembiapo porã ramo che renondépe ha rejapo ramo che rembipota ha che rembiapoukapy ojapo haguéicha che rembiguái David, aiméta ne ndive ha pomoĩ hatãta pende guapyhápe nde ha nde róga guápe amoĩ haguéicha Davídpe ha ame'ẽta ndéve Israel.
David ñemoñarépe katu ainupãta upe haguére, ndaha'éi jepe opa árape guarã.’”
Upévare Salomón ojukase mo'ã Jeroboámpe; ha'e katu okañy Egíptope, oisãmbyhyhápe Sisac, ha upépe opyta omano meve Salomón.
Salomón rekovekue, iñarandukue ha opa mba'e ojapova'ekue, ojehai kuatia oñemombe'uhápe umi mba'e ojehuva'ekue Salomón oisãmbyhy ramo guare.
Salomón oisãmbyhy Jerusalénpe Israel ruvicha guasúrõ 40 áño pukukue,
ha omano rire oñeñotỹ itúva David távape. Upéi oisãmbyhy hendaguépe ita'ýra Roboam.
Roboam oho Siquémpe, opa Israelgua oho haguére upépe, omoingo haguã chupe mburuvicha guasúrõ.
Ha oikuaa upéva Jeroboam, Nabat ra'y, oĩva gueteri Egíptope, oho haguépe okañy haguã Salomóngui, ha opyta haguépe.
Oñehenoika rire, Jeroboam ha opa Israelgua oho oñe'ẽ haguã Roboam ndive, ha he'i chupe hikuái:
—Nde ru ojopyetereiva'ekue ore ndive. Ko'ágã roipota rembovevýi ore rekove ha reipe'a ore hegui pe mba'e pohýi ha'e omoĩva'ekue ore apére. Upéicharõ rojapóta upe nde reipotáva.
Roboam he'i chupekuéra: —Peju jey che rendápe mbohapy ára haguépe. Maymáva oho jey hógape,
ha upérõ Roboam ohenói myakãhárakuérape oĩva'ekue itúva Salomón ndive ha oporandu chupekuéra: —Mba'épa peje chéve ha'e haguã chupekuéra?
Ha'ekuéra he'i chupe: —Rejapo ramo ha'ekuéra ojeruréva ha reñe'ẽ porãrõ chupekuéra, oĩta ne ndive ha ojapóta opa mba'e eréva.
Roboam katu nopenái pe he'ívare umi myakãkára ha ombyaty umi karia'ykuérape okakuaava'ekue hendive ha ojapóva pe ha'e oipotáva.
Oporandu chupekuéra: —Mba'épa peje chéve ha'e haguã umi ojerureva'ekuépe ambovevýi haguã pe júgo che ru omoĩva'ekue ijati'ýre?
Umi karia'ykuéra okakuaava'ekue hendive he'i chupe: —Umi ojerureva'ekuépe ndéve rembovevýi haguã pe mba'e pohýi nde ru omoĩva'ekue chupekuéra, ereva'erã péicha: ‘Oime rire ra'e che ru ojopy pene ndive, che ajopyvéta.
Oime rire ra'e che ru omoĩ mba'e pohýi pende apére, che amoĩta ipohyivéva. Oime rire ra'e ha'e pene nupã tukumbópe, che pombyepotíta teju ruguáipe iñapỹime fiérro hakua oguerekóva.’
Mbohapy ára haguépe ou jey Jeroboam opa Israelgua ndive Roboam rendápe, ha'e he'i haguéicha chupekuéra.
Mburuvicha guasu Roboam katu oñe'ẽ pohýieterei chupekuéra, opena'ỹre pe he'iva'ekuére chupe umi myakãhára,
ha oñe'ẽ chupekuéra he'i haguéicha umi karia'y: “Oime rire ra'e che ru omoĩ mba'e pohýi pende apére, che amoĩta ipohyivéva. Ha oime rire ra'e ha'e pene nupã tukumbópe, che pombyepotíta teju ruguáipe iñapỹi fiérro hakuáva.”
Mburuvicha guasu nopenái Israelguáre, Ñandejára ohejágui péicha ojapo, oiko haguã pe ñe'ẽ Ñandejára ome'ẽva'ekue Jeroboam Nabat ra'ýpe, maranduhára Ahías, Siló pegua, rupi.
Israelgua ohechávo mburuvicha guasu nopenaiha hesekuéra, he'i chupe: Ndoroikuaaséi mba'eve Davídgui! Jesé ra'y ndohejái oréve mba'eve! Néike Israelgua! Jahapa ñande rógape, ha David toñangareko hogaguáre! Upepete voi opa Israelgua oho hógape.
Umi Israel guápe, oikóva Judá távakuéra rupi, Roboam akóinte oisãmbyhy chupekuéra.
Roboam omondóvo uru hérava Adoram oporomomba'apo haguã, mayma Israelgua ojapi ha ojuka chupe itápe. Roboam ohendúvo upéva, ojupi ikárrope ha oho okañy Jerusalénpe.
Upéicha Israelgua ojetyvyrova'ekue David ñemoñarégui ha ojei chugui ko'agãite peve.
Israelgua, oikuaávo Jeroboam ou jey hague, ha ou vove omoingo chupe opa Israel ruvicha guasúrõ, opyta'ỹre avave David rogagua ndive, ndaha'éi ramo umi David rogaguáva.
Oguahẽ vove Jerusalénpe, Roboam ombyaty 180.000 ñorãirõhára ojeporavóva Judá ha Benjamín rogagua apytégui oñorãirõ haguã Israelgua ndive, jahecha nomoĩ jeýipa chupekuéra ipo guýpe.
Tupã katu he'i karai marangatu Semaíaspe:
—Ere Roboámpe, upéva hína Salomón ra'y ha Judá ruvicha guasu, ha opa Judá ha Benjamín guápe,
ko ha'ekáva chupekuéra: “Ani peñorãirõ pene pehẽnguekuéra ndive. Tapeho jey pende rógape.” Ha'ekuéra ohendúvo pe he'ikáva Ñandejára, oho jey hógape.
Jeroboam omopu'ã jey táva Siquem, oĩva Efraín yvytykuérape, ha oñemohenda upépe. Upéi omopu'ã jey avei Penuel.
Upéi he'i ipype: “David rogagua ikatu oñemomba'e jey ko tetãre,
ko'apegua oho ramo Jerusalénpe omymbajuka haguã tupaópe. Ohayhu jeýne hikuái Judá pegua ruvicha guasu Roboámpe ha upérõ che jukáne oho jey haguã hendive.”
Ojepy'a mongeta rire, Jeroboam ojapouka mokõi tóro ra'y ra'ãnga óro, ha he'i hetã guápe: “Peẽ Israelgua, natekotevẽi pehove Jerusalénpe. Kóina ápe pene tupãnguéra pene renohẽva'ekue Egíptogui.”
Upérõ omoĩ peteĩ Betélpe ha ambue Dánpe.
Ha péicha rupi Israelgua oñepyrũ iñangaipa, oĩgui ohóva Betel ha Dánpe omomba'e guasu haguã chupekuéra.
Omopu'ã avei Tekoha ijyvateha rupi ha oiporavo pa'irã génte apytégui umi levita'ỹvape.
Upéva ári omoĩ arete ramo, ára 15, mes 8hápe, upe Judá pegua aretéicha, ha ha'e voi oikuave'ẽ mymbajuka altar ári. Kóva ojapo Betélpe, oikuave'ẽvo mymbajuka umi tóro ra'y ra'ãnga ha'e ojapova'ekuépe, ha omoĩvo pa'i kuerarã umi Tekohápe ha'e omopu'ãva'ekue.
Ha péicha, ára 15, mes 8hápe, Jeroboam oikuave'ẽ mymbajuka pe altar ári ha'e omopu'ãva'ekue Betélpe. Kóva hína pe mes oñembyarete haguã ha'e oguenohẽva'ekue iñakãgui, omoĩvo Israelgua areterã, upe méspe ha'e ojupi hague altárpe ohapy haguã insiénso.
Jeroboam ohapy aja insiénso altar ári, oguahẽ Betélpe peteĩ maranduhára Judá pegua, Ñandejára remimbou.
Ha Ñandejára he'ígui chupe, hatã osapukái altar rehe he'ívo: “Há altar, altar! Ñandejára he'ika: ‘David ñemoñarégui osẽta peteĩ mitã hératava Josías, ojukátava nde ári oikuave'ẽ haguã mymbajuka ramo, pa'ikuéra tupãnguéra tekoha peguápe, ohapýva insiénso; ha nde ári ojehapýta yvypórakuéra kãnguekue.’”
Upe árape voi upe maranduhára ojapo techaukarã peteĩ mba'e rechapyrã. He'i: “Kóva hína pe mba'e rechapyrã Ñandejára he'íva oikotaha: pe altar ijaku'íta ha tanimbu hi'arigua isarambipáta.”
Jeroboam ohendúvo pe maranduhára he'íva Betel pegua altar rehe, oipyso ipo altar ári ha he'i: “Pende pojái hese!” Pe ipo oipysova'ekue katu opyta hatãmba pe altar ári ha ndaikatuvéi omongu'e.
Upete jave pe altar ijaku'ipa ha tanimbu hi'arigua isarambipa, he'ika haguéicha Ñandejára pe maranduhára rupi.
Upérõ mburuvicha guasu he'i pe maranduhárape: —Eñembo'e mína che rehe Tupã nde Járape okuera haguã che po. Pe maranduhára oñembo'e Ñandejárape, ha mburuvicha guasu po okuera jey.
Mburuvicha guasu he'i pe maranduhárape: —Jaha ógape, ekarumi ha rombojopóita.
Pe maranduhára katu he'i mburuvicha guasúpe: Reme'ẽ ramo jepe chéve mbytere opa mba'e rerekóvagui, ndahamo'ãi ne ndive, nda'umo'ãi mbujape ha nday'umo'ãi ko'ápe,
he'i haguére chéve che Jára: ‘Ani re'u mbujape térã rey'u, ha ani reju jey pe tape reho hague rupi.’
Ha pe maranduhára oho tape ambue rupi, ani haguã oho jey upe tape ou hague rupi Betélpe.
Upérõ oiko Betélpe peteĩ maranduhára tuja, ha ita'ýrakuéra omombe'u chupe opa mba'e upe maranduhára Judá pegua ojapova'ekue Betélpe upe árape ha omombe'u avei itúvape upe he'iva'ekue mburuvicha guasu.
Itúva oporandu chupekuéra: —Mamo rupi piko oho ra'e? Ta'ýrakuéra ohechauka upe tape oho jey hague rupi maranduhára Judá gotyo.
Upérõ he'i ita'ýrakuérape; —Pembyape chéve che rymba vúrro. Ha'ekuéra ojapo péicha ha pe maranduhára ojupi hi'ári,
ha osẽ oho Judá pegua maranduhára rapykuéri. Ojuhu chupe oguapy hína yvyra máta guýpe ha oporandu chupe: —Nde piko upe maranduhára ouva'ekue Judágui? —Che hína, —he'i ha'e.
—Jahána ógape he'umi mbujape che ndive, he'i chupe pe maranduhára tuja.
Judá pegua maranduhára katu he'i chupe: —Ndaikatúi romoirũ ha aike nde rógape ha'u haguã mbujape térã hay'u ne ndive ko'ápe.
Ñandejára he'i porã kuri chéve: ‘Ani re'u mbujape térã rey'u ko'ápe, térã reju jey upe tape reho hague rupi.’
Upe karai tuja katu he'i chupe: —Chéko ndeichagua maranduhára avei ha peteĩ Ñandejára remimbou he'i chéve rogueraha haguã ógape romongaru ha romboy'u haguã. Ha pe karai tuja ijapu ramo jepe,
Judá pegua maranduhára oho hendive, okaru ha hoy'u hógape.
Ha ha'ekuéra oguapy aja mesápe, Ñandejára oñe'ẽ pe maranduhára tujápe ogueru jeyva'ekue pe maranduhára Judá peguápe,
ha pe karai tuja, hatã he'i chupe: —Ñandejára he'ika ndéve, nerehendúi haguére iñe'ẽ,
ha reju rekaru ha rey'u Ñandejára he'i haguépe ndéve ani haguã rejapo, ndopytu'umo'ãiha nde rete nde rukuéra ypykue oñeñotỹ haguépe.
Maranduhára Judá pegua okaru ha hoy'u rire, pe maranduhára tuja ombyape chupe hymba vúrro,
ha maranduhára Judá pegua oho. Tape rupi osẽ peteĩ jaguarete ha ojuka chupe, ha hetekue opyta tapépe. Hymba vúrro ha jaguarete katu opyta hetekue ykére.
Umi ohasáva upe rupi ohecha pe tetekue tapépe ha jaguarete ijykére. Ha oguahẽvo pe táva oikohápe pe maranduhára tuja, omombe'u pe ohechava'ekue.
Oikuaávo upéva upe maranduhára tuja ogueru jeyva'ekue pe ambuépe, he'i: “Upéva hína upe maranduhára naiñe'ẽ rendúiva'ekue Ñandejárape, ha upévare Ñandejára oity chupe jaguarete rãinguápe, oipehe'ã ha ojukava'ekue chupe, Ñandejára he'i haguéicha chupe.”
Upéi he'i ita'ýrakuérape ombyape haguã chupe hymba vúrro, ha upéicha ojapo hikuái.
Upérõ pe maranduhára tuja oho ha ojuhu pe tetekue tapépe ha ijyke rehe hymba vúrro ha jaguarete. Pe jaguarete ndo'úi ra'e pe tetekue ha ndojukái pe vúrro.
Maranduhára tuja ohupi maranduhára Judá pegua retekue, omoĩ hymba vúrro ári ha oho heseve itávape oguerojahe'o ha oñotỹ haguã chupe.
Oñotỹ chupe ityvy teépe, ha ojahe'o hese he'ívo: “Aichejáranga che ryvy!”
Oñotỹ rire chupe he'i ita'ýrakuérape: —Amano rire pe che ñotỹ añotỹ haguépe ko kuimba'e marangatúpe. Pemoĩ che retekue hetekue ykére,
katuete niko oikóta hína pe Ñandejára he'ikava'ekue ha'e rupi, Betel pegua altar rehe ha opa umi tupãnguéra tekoha rehe oĩva Samaría távakuérape.
Upéicha ramo jepe, Jeroboam ndopoíri hembiapo vaígui, ha omoingo jey pa'ikuéra, levita'ỹva añónte, tupãnguéra tekoha peguarã.
Oimeraẽ oñekuãvape Jeroboam omoingo umíva umi tekoha pegua pa'i ramo. Ko'ã mba'e vai Jeroboam ojapóva rupi, iñemoñare iñangaipa, ha upe haguére oñehundiete ha ndopytái chuguikuéra mba'eve.
Umiha árape hasy Jeroboam ra'y Abías.
Ha Jeroboam he'i hembirekópe: —Emonde ao ne mba'e'ỹva ani haguã ojekuaa che rembirekoha, ha tereho Sílope. Upépe oiko maranduhára Ahías he'iva'ekue chéve ha'étaha ko tetã megua mburuvicha guasu.
Eraha 10 mbujape, mbujape ha peteĩ járra eíra ha tereho hendápe he'i haguã ndéve mba'épa oikóta ko mitãgui.
Upéicha ojapo Jeroboam rembireko. Oñembosako'i, oho Sílope ha oguahẽ Ahías rógape. Ahías ndaikatúi ohecha itujámagui,
Ñandejára katu oikuaauka, Jeroboam rembireko ohotaha oporandu chupe ita'ýra hasývare. Oikuaauka avei mba'épa he'íta chupe, ha oñemondetaha ao imba'e'ỹva reheve.
Ahías ohendúvo oikeha hokẽ rupi he'i chupe: —Eike Jeroboam rembireko, mba'ére piko reñemonde rejekuaa'ỹ haguãicha? Oje'e chéve ha'e haguã ndéve ñe'ẽ pohýi:
tereho jey katu ha ere Jeroboámpe ko he'ikáva chupe Tupã Israel Jára: ‘Che roguenohẽva'ekue pe tetãgua apytégui, ha romoingo che retã Israel ruvicha guasúrõ.
Che aipe'a upe tetã David ñemoñarégui ame'ẽ haguã ndéve. Nde katu nderejoguái che rembiguái Davídpe, ojapova'ekue che rembiapoukapy, oiko che rape rupi ipy'aite guive, ha hembiapo porã che renondépe;
nde reiko vaive opa umi ne mboyve guarégui; nde, che mbopochy haguã, rejapo nde jupe ambue tupãnguéra, ta'ãnga fiérro ñemboyku pyrégui, ha che apo'i.
Upévare aitýta ivaíva nde ha ne ñemoñare ári; ajukáta opa ne ñemoñare kuimba'e Israélpe, opyta'ỹ rehe peteĩnte jepe. Aitypeipaitéta ne ñemoñarépe ojetypeiháicha vaka repoti.
Umi nde reheguakuérape omanóva távape, ho'úta jagua; ha umi ñúme omanóvape, ho'úta yryvu, che opa mba'e Jára upéicha ha'e haguére.’
“Epu'ã katu, nde kuñakarai, ha tereho jey nde rógape. Repyrũ vove upe távape, pe mitã omanóta.
Upérõ opa Israelgua ojahe'óta hese ha oñotỹta chupe; upéva ñoitéta hína pe oñeñotỹtava umi Jeroboam ñemoñare apytégui. Hese ñoite ojuhu Ñandejára pe ombovy'áva chupe opa Jeroboam ñemoñare apytégui.
Upéi omoĩta Israélpe peteĩ mburuvicha guasu hi'árape ohundítava Jeroboam róga guápe. Águive,
Ñandejára ombokuchúta Israel, ysyry ombokuchuháicha pirity. Ohapo'óta ko yvy porãgui ome'ẽva'ekue itúvakuéra ypykuépe ha omombóta ysyry guasu Éufrates mboypýri, ojapo haguére Astarté ra'ãnga, ombopochývo péicha Ñandejárape.
Ñandejára ome'ẽta Israel tetã ambuegua pópe, Jeoroboam angaipáre, ha'e ojapova'ekue ha ojapoukava'ekue Israel guápe.”
Upérõ Jeroboam rembireko opu'ã oho, ha oguahẽ Tírsape. Oikévo hóga rokẽ rupi pe mitã omano.
Opa Israelgua oho iñeñotỹháme ha ojahe'o hese, he'i haguéicha Ñandejára, hembiguái maranduhára Ahías rupi.
Pe hembýva Jeroboam rekovekuégui, umi ñorãirõ ha'e oike haguépe ha umi mba'e oikova'ekue ha'e oisãmbyhy ramo guare, ojehai Israelgua ruvicha guasukuéra kuatiápe.
Jeroboam oisãmbyhy 22 áño, ha ha'e omano rire oisãmbyhy hendaguépe ita'ýra Nadab.
Judápe oisãmbyhy Roboam, Salomón ra'y. Oñepyrũ ramo oisãmbyhy oguereko 41 áño, ha oisãmbyhy 17 áño Jerusalénpe, upe táva Ñandejára oiporavova'ekue oiko haguã, opa táva Israelgua apytégui. Roboam sy héra Naamá, Amongua.
Roboam rembiapokue katu ivai Ñandejára renondépe ha ombopochyve chupe opa itúvakuéra ypykue angaipágui,
ha'ekuéra avei niko omopu'ãva'ekue tupãnguéra rekoha, ita ñembo'y ha yvyra tupãnguérape oñemboykéva, umi ijyvateha rupi ha opa yvyra máta guasu guýpe.
Umi tetãguára avei omoĩ kilómbo itupãnguéra rekohápe omomba'e guasu haguã chupekuéra ha ojapo opa umi mba'e ky'a ojapova'ekue umi tetãnguéra Ñandejára omosẽva'ekue Israelgua renonderãgui.
Oñembotývo 5 áño Roboam oguapy hague mburuvicha guasúrõ, Sisac, Egipto ruvicha guasu, ondyry Jerusalén rehe.
Ha oñemomba'e umi mba'e repyeta tupao ha mburuvicha guasu róga peguáre. Opa mba'e oipe'a, ha ogueraha avei umi tete mo'ãha óro ojapova'ekue Salomón.
Mburuvicha guasu Roboam ojapo hendaguépe tete mo'ãha vrónse ha ome'ẽ oñongatu haguã umi ñorãirõha ruvichakuérape oñangarekóva mburuvicha guasu róga rokẽre.
Mburuvicha guasu ohóvo tupaópe, umi mburuvicha omoirũva chupe ogueraha umi mo'ãha vrónse; ou jeývo, omoĩ jey hendaguépe.
Roboam rekovekue ha opa mba'e ojapova'ekue, ojehai Judá ruvicha guasukuéra kuatiápe.
Oñorãirõ mantéva'ekue oñondive Roboam ha Jeroboam.
Ha omano rire Roboam oñeñotỹ itúvakuéra ypykue ndive David távape. Isy hérava'ekue Naamá, Amongua. Upéi oguapy hendaguépe ita'ýra Abiam.
Abiam oñepyrũ oisãmbyhy Judápe 18 áño oguapy rire mburuvicha guasúrõ Jeroboam, Nabat ra'y.
Oisãmbyhy Jerusalénpe mbohapy áño. Isy héra Maacá, Absalón rajy.
Abiam ojapo opa mba'e vai itúva ojapova'ekue, ha ndoikói Tupã Ijára rapére, oiko haguéicha itúva ypykue David.
Opáichavo, Davídrehápe, Tupã Ijára omoĩ ha'e rire ita'ýrape iguapyhápe, ha ohejávo oiko gueteri Jerusalén.
David niko ojapova'ekue iporãva Ñandejára renondépe ha ndojeíri hembiapoukapýgui, ndaha'éi ramo pe ojapova'ekue hitíta Urías rehe.
Roboam ha Jeroboam oñorãirõ manté oñondive oikove aja Roboam.
Abiam rekovekue ha opa mba'e ojapova'ekue, ojehai Judá ruvicha guasukuéra kuatiápe. Abiam ha Jeroboam oñorãirõ oñondive.
Abiam oho opytu'u itúvakuéra ypykue ndive ha oñeñotỹ David távape. Hendaguépe oisãmbyhy ita'ýra Asá.
Asá oñepyrũ oisãmbyhy Judápe, áño 20 oisãmbyhy haguépe Jeroboam Israélpe,
ha oisãmbyhy Jerusalénpe 40 áño. Ijarýi héra Maacá, Absalón rajy.
Asá hembiapo porã Ñandejára renondépe itúva ypykue Davídcha.
Omosẽ hetãgui opa umi oguerekóvape kilómbo tupãnguéra rekohápe, ha oipe'a opaichagua tupã gua'u ra'ãnga itúvakuéra ypykue ojapova'ekue.
Asá he'i avei ijarýi Maacá noñembojerovia véima haguã oñembojeroviaháicha mburuvicha guasu sy, ojapouka haguére Astarté ra'ãnga. Asá omyangu'i upéva pe ta'ãnga ha ohapy ysyrymi Cedrónpe.
Ha ndojepe'apái ramo jepe Israélgui umi tupao gua'u, Asá opyta hatã iñe'ẽme Ñandejára ndive, oikove aja pukukue,
ha omoĩ tupaópe opa upe óro ha pláta itúva ha ha'e oikuave'ẽva'ekue Ñandejárape.
Asá oñorãirõ manté Israel ruvicha guasu Baasá ndive.
Ha Baasá oho ondyry haguã Judá rehe, ha omombarete táva Ramá, omoha'eño haguã Judá ruvicha guasúpe.
Upérõ Asá oguenohẽmba pe óro ha pláta oĩva gueteri tupao ha mburuvicha guasu rógape ha oguerahauka, hembijokuáikuéra rupi, Siria ruvicha guasu Ben-Hadádpe, Tabrimón ra'y ha Hezión remineno oikóva Damáscope, ha he'ika chupe:
“Ñame'ẽ ojupe oñoñe'ẽ, ojapo haguéicha ñande rukuéra. Kóina ápe óro ha pláta ne mba'erã. Emondoho ne ñe'ẽ reme'ẽva'ekue Israel ruvicha guasu Baásape, ha upéicha, ha'e che rejáta aiko py'a guapýpe.”
Ben-Hadad oñoñe'ẽ me'ẽ hendive ha omondo iñorãirõhárakuéra ondyry haguã Israelgua távakuérare. Upéicha oñemomba'e távakuéra Ijón, Dan ha Abel-Bet-Maacá rehe, opa Quinéret ha opa Neftalí yvýre.
Baasá oikuaa vove upéva, ojeheja Ramá ñemombaretégui, ha ojevy Tírsape.
Upérõ mburuvicha guasu Asá ohenoika Judá guápe oĩ haguéicha, ha ogueraha Ramágui umi ita ha yvyra Baasá oiporuva'ekue omombarete haguã, ha umívape omombarete Gueba, Benjamín pegua, ha Mispá.
Asá rekovekue, hembiapokue mombe'upyrã, umi mba'e ojapova'ekue ha távakuéra omopu'ãva'ekue, ojehai Judá ruvicha guasukuéra kuatiápe. Ituja rire Asá hasy ipýgui,
ha omano rire oñeñotỹ itúvakuéra ypykue ndive David távape. Hendaguépe oisãmbyhy ita'ýra Josafat.
Áño mokõiháme oisãmbyhy haguépe Asá Judápe, Nadab, Jeroboam ra'y, oñepyrũ oisãmbyhy Israélpe, ha oisãmbyhy mokõi áño.
Hembiapokue katu ivai Ñandejára renondépe, ojapo umi mba'e vai itúva ojapova'ekue, ha ojapouka ivaíva Israel guápe.
Baasá Ahías ra'y Isacar ñemoñaregua katu, opu'ã ñemi hese ha ojuka chupe Guibetónpe, táva filistéo mba'éva, Nadab omongoráva hína Israelgua ñorãirõhára reheve.
Baasá ojuka Nadábpe áño mbohapyhápe oisãmbyhyha Asá Judápe, ha oisãmbyhy hendaguépe.
Oñepyrũ vove oisãmbyhy, ojuka opa Jeroboam róga guápe. Omomarandu haguéicha Ñandejára, Ahías Siló pegua rupi, Baasá ohundipaite Jeroboam róga guápe, oheja'ỹre peteĩnte jepe.
Kóva ojehu Jeroboam ojapo ha ojapouka haguére ivaíva Israel guápe, ombopochývo péicha Tupã Israel Járape.
Nadab rekovekue ha opa mba'e ojapova'ekue ojehai Israel ruvicha guasukuéra kuatiápe.
Asá ha Israel ruvicha guasu Baasá, oñorãirõ mantéva'ekue oñondive.
Áño mbohapyha oisãmbyhy hague Asá Judápe, Ahías ra'y Baasá, oñepyrũ oisãmbyhy Tírsape Israel guápe ha oisãmbyhy 24 áño aja.
Baasá rembiapokue katu ivai Ñandejára renondépe, ojapo haguére opa umi mba'e vai Jeroboam ojapoukava'ekue Israel guápe.
Upérõ Ñandejára oñe'ẽ Jehú, Hananí ra'ýpe, he'i haguã Baásape:
“Che roguenohẽva'ekue yty apytégui, ha romoĩ che retã Israel ruvicha guasúrõ. Nde katu, Jeroboam rekópente avei, rejapouka ivaíva che retã Israel guápe. Che mbopochy ne rembiapo vaikuépe.
Upévare Baasá, rohundíta opa nde rogagua reheve. Ajapóta hesekuéra upe ajapova'ekue Jeroboam Nabat ra'ýre
Oimeraẽ nde rogagua távape omanóvape ho'úta jagua, ha pe ñúme omanóvape ho'úta yryvu.”
Baasá rekovekue, umi mba'e ojapova'ekue ha umi hembiapokue imombe'upyrãva, ojehai Israel ruvicha guasukuéra kuatiápe.
Omano rire Baasá oñeñotỹ Tírsape, ha hendaguépe oisãmbyhy ita'ýra Elá.
Maranduhára Jehú Hananí ra'y rupi, Ñandejára he'i iñe'ẽ Baasá ha hóga guáre, hembiapo ivaígui henondépe. Baasá ombopochy Ñandejárape, ojapo haguére umi mba'e vai ojapova'ekue Jeroboam ha hogagua, ha'e ohundiva'ekuépe.
Áño 26 oisãmbyhy hague Asá Judápe, Elá Baasá ra'y, oñepyrũ oisãmbyhy Israel Tírsape, ha oisãmbyhy mokõi áño aja.
Peteĩ iñorãirõhárakuéra ruvicha katu, hérava Zimrí ha omyakãva ikárrokuéra ñorãirõrã mbytere, opu'ã ñemi hese. Peteĩ jey Elá oĩ Tírsape hóga rerekua Arsá rógape ha ho'u heta oka'u peve.
Upeichahágui oguahẽ Zimrí ha ojuka chupe oisãmbyhy haguã hendaguépe. Upéva ojehu áño 27 oisãmbyhy hague Asá Judápe.
Oñepyrũ vove Zimrí oisãmbyhy, ojukapaite Baasá róga guápe oĩ haguéicha, oheja'ỹre peteĩ kuimba'énte jepe, avei opa igénte ha iñirũ etépe, ikatuva'erãichagua oñemyengovia hese.
Ha péicha Zimrí ohundiete Baasá róga guápe, Ñandejára he'i haguéicha maranduhára Jehú rupi,
opa umi Baasá ha ita'ýra Elá angaipáre, ha ojapouka haguére ivaíva Israel guápe, ombopochývo tupã gua'u ñemomba'e guasu reheve, Tupã Israel Járape.
Elá rekovekue ha umi mba'e ojapova'ekue, ojehai Israel ruvicha guasukuéra kuatiápe.
Áño 27 oisãmbyhy hague Asá Judápe, oĩ jave ñorãirõhakuéra Israelgua hekohápe ondyry haguã filistéo táva Guibetón rehe, Zimrí oñepyrũ oisãmbyhy Tírsape. Ha 7 ára ajánte oisãmbyhy,
opu'ã haguére hese ñorãirõhárakuéra Israelgua. Oikuaa vove hikuái Zimrí ojuka hague mburuvicha guasúpe, omoingo hekohápe, Israel ruvicha guasúrõ, ñorãirõhára ruvicha Omrí héravape.
Upérõ Omrí ha ñorãirõhárakuéra Israelgua oĩ haguéicha, ojeheja Guibetóngui ha ondyry Tirsáre.
Zimrí ohechávo Tirsá ho'a hague ipópekuéra, oike mburuvicha guasu rógape, ohapy pe óga ha péicha omano hye pýpe.
Kóva ojehu chupe umi mba'e vai ojapova'ekuére Ñandejára renondépe, ojapo niko opa umi mba'e vai ojapova'ekue Jeroboam ha péicha ojapouka ivaíva Israel guápe.
Zimrí rekovekue ha iñepu'ã ñemi mburuvicha guasu Elá rehe, ojehai Israel ruvicha guasukuéra kuatiápe.
Upérõ Israelgua oñemboja'o mokõi atýpe: umi oipotáva mburuvicha guasurã Tibní Guinat ra'ýpe, ha umi oĩva Omrí ndive.
Ipahápe Tibní omano ha Omrí opyta mburuvicha guasúrõ.
Omrí oñepyrũ oisãmbyhy Israélpe áño 31 oisãmbyhy hague Asá Judápe, ha oisãmbyhy 12 áño aja, umívagui 6 Tírsape.
Ojogua peteĩ karaígui hérava Sémer, Samaría yvyty 66 kílo plátare. Ha upépe omopu'ã táva oñemombaretéva, ombohérava Samaría, upe yvyty jára ypykue héragui Sémer.
Omrí rembiapokue ivai Ñandejára renondépe, ha ivaive umi mburuvicha guasu imboyve guarégui,
ojapo niko opa umi mba'e vai ojapova'ekue Jeroboam Nabat ra'y, ha péicha ojapouka ivaíva Israel guápe, ombopochývo Tupã Israel Járape omomba'e guasúgui tupã gua'ukuérape.
Omrí rekovekue, umi mba'e ojapova'ekue ha hembiapokue imombe'upyrã, ojehai Israel ruvicha guasukuéra kuatiápe.
Omano rire oñeñotỹ Samáriape ha hendaguépe oisãmbyhy ita'ýra Acab.
Áño 38 oisãmbyhy hague Asá Judápe, Acab Omrí ra'y oñepyrũ oisãmbyhy Israélpe. Ha oisãmbyhy Israélpe 22 áño aja táva Samáriape.
Hembiapo katu ivai Ñandejára renondépe ha ivaive voi umi imboyve guarégui,
Ndaha'éi ojapónteva opa umi mba'e vai ojapova'ekue Jeroboam Nabat ra'y, ombojo'ave uvei kóva: omenda Jezabel, Sidón ruvicha guasu Et-Baal rajýre, ha ipahápe oñesũ Baal renondépe, omomba'e guasu chupe,
ha omopu'ã Baálpe altar ha tupao Samáriape.
Ojapouka avei Astarté ra'ãnga, ha upévape ombopochyve Tupã Israel Járape opa Israel ruvicha guasu imboyve guarégui.
Acab oisãmbyhy ramo guare, Hiel Betelgua, omopu'ã jey táva Jericó ha ipyenda ñemoĩme omano ita'ýra ypykue Abiram, ha pe hokẽ ñemoĩme omano ita'ýra michĩvéva Segub, he'i haguéicha Ñandejára, Josué Nun ra'y rupi.
Maranduhára Elías, Tisbé pegua, upéva hína peteĩ táva oĩva yvy Galaad guápe, he'i Acábpe: “Tupã Israel Jára che jokuáiva rérape ame'ẽ ndéve che ñe'ẽ, ko'ãva ko'ã áñope ndokymo'ãi ha ndo'amo'ãiha ysapy, che ha'e peve!”
Upévare Ñandejára he'i Elíaspe:
“Tereho kuarahy resẽ gotyo ha ekañy ysyry Querit rembe'ýpe, oĩva y Jordángui kuarahy resẽ gotyo.
Upépe ikatúta rey'u ysyrýpe ha ha'éma yryvukuérape ogueraha haguã ndéve ne rembi'urã.”
Elías ojapo Ñandejára he'íva chupe ha oho oiko ysyry Querit rembe'ýpe, Jordángui kuarahy resẽ gotyo.
Ha yryvukuéra ogueraha jepi chupe mbujape ha so'o pyhareve ha ka'aru. Ha hoy'u ysyrýgui.
Ndahetái ára rire katu hypa pe ysyry, ndokýigui upe tetãme.
Upémarõ Ñandejára he'i Elíaspe:
“Tereho táva Saréptape, tetã Sidón pegua, ha epyta upépe. Ha'e kuri peteĩ kuñáme imenave'ỹva oikóva upépe, ne mongaru haguã.”
Elías oho Saréptape. Oikévo pe távape ohecha peteĩ kuña imenave'ỹva ombyatýva jepe'a. Ohenói ha he'i chupe: —Erumi chéve y hay'u haguã.
Ohóma oguerúvo ha Elías ohenói jey ha he'i chupe: —Erumi avei chéve peteĩ mbujape.
Ha'e he'i chupe: —Tupã nde Jára rehe ame'ẽ ndéve che ñe'ẽ, ndarekoiha mbujape. Peteĩ po renyhẽ trígo ku'i ha ñandyry michĩmínte areko. Ambyaty hína jepe'a aha haguã ambojy che membýpe ha chéve guarã. Ro'úta ha upéi romanóta ñembyahýigui.
Elías he'i chupe: —Ani rekyhyje. Tereho katu ejapo pe eréva. Ejapo raẽ peteĩ mbujape chéve guarã ha eru chéve, ha upéi rejapóta ndéve ha ne membýpe guarã.
Tupã Israel Jára niko he'i ndopamo'ãiha nde trígo ku'i ha ne ñandyry, Ñandejára omongy jey peve yvy ári.
Pe kuña oho ha ojapo upe he'iva'ekue chupe Elías, ha ha'e, imemby ha Elías oguereko hembi'urã heta árape guarã.
Ndopái pe trígo ku'i térã pe ñandyry, he'i haguéicha Ñandejára Elías rupi.
Umi ára ohasa ha pe kuña imenave'ỹva memby hasyete ha omano.
Upémarõ pe kuñakarai he'i Elíaspe: —Ndaikuaaséi mba'eve nde hegui, karai marangatu! Reju piko che rógape che momandu'a haguã che rembiapo vaikuére ha rejuka haguã che membýpe?
Elías he'i chupe: —Eru ko'ápe ne memby! Ohupi pe mitã hapy pa'ũgui, ogueraha pe koty yvategua ha'e oikohápe ha omoñeno hupápe.
Upéi osapukái Ñandejárape: “Tupã che Jára, mba'ére piko nde pochy avei ko kuña imenave'ỹva che mbohupáva ndive ha reheja omano imemby?”
Upéi ojeity mbohapy jey pe mitã ári, osapukáivo Ñandejárape: “Tupã che Jára, emoingove jeýna ko mitãme!”
Ñandejára ohendu Elías ñembo'e ha pe mitã oikove jey.
Elías omboguejy pe mitã ikotýgui ha ome'ẽ isýpe he'ívo chupe: —Kóina ápe, oikove jeýma ne memby!
Ha pe kuña he'i chupe: Ko'ágã katu aikuaa ndeha Ñandejára remimbou, ha oikoha pe Ñandejára he'íva nde rupi.
Heta ára ohasa. Mbohapy áño rire, Ñandejára he'i Elíaspe: “Tereho Acab rendápe, amongýta niko hína yvy ári.”
Elías oho Acab renda gotyo ha pe ñembyahýi ojopy pohýieterei Samáriape.
Acab ohenói hóga rerekua Abdíaspe, omomba'e guasúva Ñandejárape ipy'aite guive,
ha Jezabel oñepyrũrõ ojukauka umi Ñandejára maranduhárape, ha'e omokañyva'ekue 100 ha'ekuérava ita kuápe, omboja'óvo chupekuéra mokõi aty 50 guápe, ha omongaru chupekuéra.
Acab he'i Abdíaspe: —Jaha jaguata pe tetãpy rehe ñama'ẽ haguã umi yvu ha ysyry oĩvare, jahecha ndajajuhúipa kapi'i ñamongaru haguã ñande kavaju ha mburikakuéra, ani haguã japyta hese kuera'ỹ.
Oñomboja'o hikuái mamo rupípa ohóta peteĩ-teĩ, ha Acab oho peteĩ henda rupi, Abdías katu ambue rupi.
Elías oñuguãitĩ Abdías ndive, ha Abdías ojayvy henondépe he'ívo: —Che jára Elías niko hína!
—Che hína, —he'i chupe Elías. Ha upéi: —Tereho ere nde ruvichápe aĩha ko'ápe.
Abdías he'i chupe: —Mba'e piko che ajapo ra'e ajeve che me'ẽse Acab pópe che juka haguã?
Tupã nde Jára réra rehe ha'e ndéve, ndaiporiha tetã térã mburuvicha guasu, che ruvicha che mondo'ỹ haguépe roheka haguã; ha he'i ramo hikuái nereĩriha upépe, che ruvicha ome'ẽka chupekuéra iñe'ẽ nanderechái hague.
Ha ko'ágã piko ere chéve aha haguã che ruvicha rendápe ha'e chupe reĩha ko'ápe?
Pe ojehútava hína roheja rire, Ñandejára espíritu nde reraháta che aikuaa'ỹháme, ha ha'évo Acábpe upe erekáva, nandejuhumo'ãi ko'ápe ha che jukáta. Che, ne rembiguái, che mitã guive amomba'e guasuva'ekue ñande Ruvichápe
Noñemombe'úi piko ndéve ra'e upe ajapova'ekue Jezabel ojuka ramo guare Ñandejára maranduhárakuérape? Amokañyva'ekue 100 ha'ekuérava, mokõi aty 50 guápe amoinge mokõi ita kuápe ha amongaru chupekuéra.
Ha ko'ágã che mondo che ruvicha rendápe ha'e haguã chupe reĩha ko'ápe. Che jukáta niko hína!
Elías he'i chupe: —Tupã ipu'akapáva che jokuáiva rérape ame'ẽ ndéve che ñe'ẽ, ko árape voi aĩtaha Acab ndive.
Abdías oho Acab piári omomarandu haguã chupe. Upérõ Acab oho ojotopa haguã Elías ndive.
Ohechávo chupe he'i: —Há, Israel mbyaiha! Nde piko hína ra'e?
—Ndachéi pe ambyaíva, he'i chupe Elías; nde ha ne génte uvei pejapo upéva, rehejágui Ñandejára rembiapoukapy, ha remomba'e guasu opaichagua Baal ra'ãnga.
Ko'ágã ere toñembyaty opa Israelgua yvyty Carmélope, umi 450 Baal maranduhára Jezabel omongarúva.
Acab ohenoika opa Israel guápe ha ombyaty Baal maranduhárakuéra yvyty Carmélope.
Upérõ Elías he'i Israel guápe: —Araka'e pevépa peguata karẽta? Ñandejára ramo Tupã añetegua, tapeho hendive; Baal ramo katu, hendive pehova'erã. Avave nde'íri mba'eve.
Upérõ Elías he'i: —Che ñoite hína pe Ñandejára maranduhára oikovéva gueteri, umi Baal mba'éva katu 450 voi.
Toñeme'ẽ oréve mokõi tóro ra'y; ha'ekuéra toiporavo peteĩ, toipehe'ã, tomoĩ jepe'a ári ha ani omboja hese tata, che katu ambosako'íta pe ambue tóro ra'y, amoĩta jepe'a ári ha ndahapymo'ãi.
Upéi peẽ pehenóita pene tupãnguérape ha che ahenóita ñande Ruvichápe ha pe tupã omboúva tata, upéva hína pe Tupã añetegua. —Upéva iporã, —he'i joa opavave.
Upérõ Elías he'i Baal maranduhárakuérape: —Peiporavo peteĩ tóro ra'y ha pembosako'i peẽ raẽ, peẽ niko pende retave. Upéi pehenói pene tupãme ha ani pemyendy tata.
Ha'ekuéra ogueraha pe tóro ra'y oñeme'ẽva chupekuéra ha ombosako'i, ha pyhareve guive asaje pyte peve ohenói Baálpe. He'i hikuái: “Baal, ore rendúna” ha opopo sa'i pe altar omopu'ãva'ekue jerére, ha ndaipóri ohendúva chupekuéra.
Asaje pyte gotyo, Elías oñembohory hesekuéra ha he'i: —Pesapukái hatãve chupe. Ha'éko tupã hína, ha oimeva'erã hembiapo térã oime ñañáme mba'e hína, térã osẽ oguatávo ra'e. Ikatu oime oke mba'e hína, ha tekotevẽ oñemombáy!
Ha'ekuéra akóinte osapukái ha ojekutu sa'ipa ikyse'ípe ojahupa peve huguýpe, jepiguáicha.
Ohasa asaje pyte, ha ha'ekuéra akóinte osapukái ha ojeroky itarova vaicha, ka'aru mymbajuka óra peve. Noñeñandukái avave. Avave noñe'ẽi ha nohendúi chupekuéra!
Upémarõ Elías he'i opavavépe: —Peñemboja ko'a gotyo. Opavave oñemboja ha ha'e omopu'ã Ñandejára altar, oĩva yvýre.
Oiporavo 12 ita, umi Jacob ra'y, Ñandejárape he'iva'ekue herataha Israel rérape,
ha heseve omopu'ã altar Ñandejárape oyvyjo'o pe altar jerekuévo ija haguãicha pype 20 kílo rupi mba'e ra'ỹi,
ha omoĩ rire hi'ári jepe'a, oipehe'ã pe tóro ra'y ha omoĩ hi'ári.
Upéi he'i: —Pemyenyhẽ 4 kambuchi y ha pehekuavo pe mymbahapy ha jepe'a ári. Upéva ojapouka mbohapy jey, ha upéicha ojapo hikuái.
Pe y osyry altar jerekuévo ha omyenyhẽmba pe yvykua.
Pe mymbahapy hórape maranduhára Elías oñemboja ha osapukái: “Tupã Abraham, Isaac ha Israel Jára; eikuaauka ko árape ndeha Tupã Israel Ruvicha ha che ne rembiguái, ha ajapoha ko'ã mba'e nde ere haguére chéve!
Eñeñanduka, che Ruvicha, eñeñanduka ikatu haguã opavave oikuaa ndeha Tupã, ha rehenoiha chupekuéra ou jey haguã ne ndive!”
Upe vove Ñandejára rata ho'a, ohapy pe mymbahapy, jepe'a, ita ha yvy tĩmbo ha ombohypa pe y oĩva yvy kuápe.
Ohechávo kóva opavave ojayvy omboja peve isyva yvýre, ha he'i: “Ñandejára hína Tupã, Ñandejára hína Tupã!”
Upérõ Elías he'i chupekuéra: —Pende pojái Baal maranduhárakuérare, aníke okañy peteĩnte jepe! Ipojái hikuái hesekuéra ha Elías ogueraha ysyry Cisónpe ha upépe oñakã'ombaite.
Upéi Elías he'i Acábpe: —Tereho ekaru ha he'u kaguy, cháke oñehendúma hína ama ryapu.
Acab oho okaru ha ho'u kaguy. Elías katu ojupi yvyty Carmelo ru'ãmeha oñesũvo yvýpe ojayvy oñomi meve hova hetypy'ã pa'ũme,
he'i hembiguáipe: —Tereho ha ema'ẽ yguasu gotyo. Ha'e oho oma'ẽ ha he'i: —Ndaipóri mba'eve. Elías katu he'i chupe: —Tereho 7 jey.
Upe 7 haguépe, hembiguái he'i: —Péina amo ojupi hína y guasúgui peteĩ arai che póichante tuicháva! Upérõ Elías he'i chupe: —Tereho ere Acábpe tojupi ikárrope ha toho ani ojoko chupe ama.
Acab ojupi ikárrope ha oho Jezreélpe. Upe aja pe ára oñemoypytũ arai ha yvytu reheve ha ho'a ama guasu.
Elíaspe katu Ñandejára omombarete, ojeku'akua, oñani Jezreel gotyo ha oguahẽ upépe Acab mboyve.
Acab omombe'u Jezabélpe umi mba'e Elías ojapova'ekue, ha mba'éichapa oñakã'o Baal maranduhárakuérape.
Upérõ Jezabel he'ika Elíaspe: “Nde ramo Elías, che hína Jezabel! Ha tupãnguéra ta che nupã rasy ndajapói ramo nde rehe ko'ẽrõ, kóva ko oraitépe, upe rejapova'ekue peteĩva umi maranduhárare.”
Elías okyhyje, oho pya'e upégui, ha osẽ haguã ivaívagui oho Beersébape, oĩva Judápe; upépe oheja hembiguái.
Upéi oho yvy ojeiko'ỹha gotyo ha oguata peteĩ ára pukukue, ha ipahápe oguapy peteĩ yvyra máta guýpe. Omanoséntema voi ha he'i: “Iporãmante che Jára! Eipe'a katu che hegui che rekove. Chéko che ru kueraichaguánte avei!”
Oñeno pe yvyra máta guýpe ha oke. Ñandejára remimbou katu oguahẽ, ha opokóvo hese he'i chupe: “Epu'ã he'u.”
Elías oma'ẽ ijerekuévo ha ohecha hupa akã ykére peteĩ mbujape oñembojýva tatapỹi ári ha peteĩ y ryru. Opu'ã ho'u ha hoy'u; upéi oñeno jey.
Ñandejára remimbou katu ou jey ha opokóvo hese he'i chupe: “Epu'ã he'u, cháke ipuku hína nde raperã.”
Elías opu'ã, ho'u ha hoy'u. Ha pe tembi'u omombarete chupe oguata haguã 40 ára ha 40 pyhare pukukue oguahẽ meve Tupã yvyty Horeb peve.
Oguahẽvo oike peteĩ ita kuápe ha upépe ohasa pe pyhare. Ñandejára katu he'i chupe: “Mba'e piko rejapo ápe Elías?”
Ha'e he'i: “Ajepy'apyeterei nde rehe, Tupã che Jára nde pu'akapáva. Israelgua niko opyrũ iñe'ẽnguére, nde reja, oity yvýre nde altarkuéra ha ojukapa ne maranduhárakuérape. Che ñoite apyta ha che reka hikuái che juka haguã.”
Ñandejára he'i chupe: “Esẽ okápe ha epyta eñembo'y che renondépe yvyty ári.” Upérõ ohasa Ñandejára, ha peteĩ yvytu ne ratã ha ne mbaretéva omboja'o pe yvyty ha ojoka umi ita Ñandejára renondépe; Ñandejára katu noĩri pe yvytúpe. Pe yvytu rire oiko yvy ryrýi ha Ñandejára noĩri avei pe yvy ryrýipe.
Pe yvy ryrýi rire oiko tata rendy ha pe tata rendýpe noĩri Ñandejára. Tata rendy rire katu oñehendu yvytu oipeju vevýi asýva.
Ohendúvo upéva Elías oñomi hova ijahojápe ha osẽ opyta pe itakua reiképe. Upérõ ohendu peteĩ oñe'ẽva ha he'íva chupe: “Mba'e piko rejapo upépe Elías?”
Ha'e he'i: “Ajepy'apyeterei nde rehe Tupã che Jára nde pu'akapáva, Israelgua nde reja, oity yvýre nde altarkuéra ha ojuka haguére ne maranduhárakuérape. Che ñoite apyta ha che reka hikuái che juka haguã.”
Upérõ Ñandejára he'i chupe: “Tereho jey katu reju hague rupi, yvy ojeiko'ỹháme Damasco pegua peve. Tereho ha emoingo Hazaélpe Siria ruvicha guasúrõ,
ha Jehú, Nimsí reminenópe, Israel ruvicha guasúrõ, Eliseo Safat ra'y, Abel-Meholá guápe, emoingo maranduhára ramo ne rendaguépe.
Upéicha ramo, upe okañývape Hazael kyse pukúgui ojukáta Jehú, ha pe okañývape Jehú kyse pukúgui ojukáta Eliseo.
Opáichavo ahejáta Israélpe 7.000 tapicha noñesũiva'ekue Baal renondépe ha nohetũiva'ekue chupe.”
Elías oho upégui ha ojuhu Eliséope yvy ombojeréva hína. Eliseo renondépe oĩ 12 júnta guéi ha ha'e omboguata pe tapykue pegua. Elías oho hendápe ha oity hi'ári ijahoja.
Upe vove Eliseo oheja hymba guéikuéra, oho pya'e Elías rapykuéri ha he'i chupe: —Tahána tamombe'u che rukuérape ha upéi taha ne ndive. —Ikatu reho, he'i chupe Elías, ha ne mandu'áke upe nde rehe ajapova'ekue.
Eliseo oho ha ojuka mokõi tóro, oiporu pe júgo jepe'a ramo, ombojy pe so'o ha omongaru igéntepe. Upéi oho Elías rapykuéri ha opyta hembiguái ramo.
Umi ára ohasa ha peteĩ kuimba'e Jezreel pegua, hérava Nabot, oguereko iparralty upe távape, Samaría ruvicha guasu Acab róga ykére.
Peteĩ jey Acab he'i Nabótpe: —Eme'ẽna chéve nde yvy añemitỹ haguã upépe, oĩ niko che róga ykére. Ame'ẽta ndéve hese rejeruréva.
Nabot katu he'i Acábpe: —Ndaikatúi niko ame'ẽ ndéve che ru yvykue.
Acab oho hógape mba'e mbyasy ha pire vai reheve, upe he'iva'ekuére chupe Nabot, he'i niko nome'ẽmo'ãiha chupe itúva yvykue. Oguahẽvo oñeno hupápe oma'ẽvo tápia rehe ha ndokaruséi.
Upérõ hembireko Jezabel he'i chupe: —Mba'ére piko reñembyasy ha nderekaruséi?
Acab he'i: —Nabot Jezreel guápe ha'e ome'ẽ haguã chéve iparralty, pe ha'e ojerurévare, ha nome'ẽséi chéve.
Upérõ hembireko Jezabel he'i chupe: —Nandéi piko Israel ruvicha guasu? Epu'ã katu ekaru ha ani rejepy'apy! Che ame'ẽta ndéve Nabot parralty.
Upérõ ha'e ohai kuatiañe'ẽ Acab rérape ha omoĩ hese mburuvicha guasu ra'ãnga ha omondo ikuatia myakãhára ha mburuvichakuéra Nabot táva guápe.
Ikuatia ñe'ẽme he'i: “Pemyerakuã jekaru'ỹ ha pemboguapy Nabótpe opavave renondépe.
Upéi pemboguapy henondépe mokõi mba'e renduhare japu, he'ítava hese oñe'ẽ vai hague Tupã ha mburuvicha guasúre. Upéi penohẽ okápe ha pejuka pejapívo itápe.”
Umi Nabot táva pegua, myakãhára ha mburuvichakuéra, ojapo upe Jezabel he'íva ikuatiápe:
Omyerakuã hikuái jekaru'ỹ ha omboguapy Nabótpe opavave renondépe.
Upéi oguahẽ mokõi mba'e renduhare japu he'íva opavave rovake Nabot rehe, oñe'ẽ vai hague Tupã ha mburuvicha guasúre. Upérõ oguenohẽ hikuái chupe táva rokápe ha ojuka ojapívo itápe.
Upéi he'ika hikuái Jezabélpe Nabot ojejapi hague itápe ha omano hague.
Jezabel oikuaa vove, he'i Acábpe: —Tereho katu ha ereko ne mba'erã pe parralty Nabot nome'ẽséiva'ekue ndéve. Nabot omanóma.
Acab oikuaávo Nabot omano hague, oho ha oñemomba'e iparraltýre.
Upérõ Ñandejára oñe'ẽ Elías Tisbé guápe ha he'i chupe:
“Tereho pya'e Israel ruvicha guasu Acab rendápe oikóva Samáriape. Ko'ágã oĩ hína Nabot parraltýpe, oho haguépe oñemomba'e haguã hese.
Ere chupe: ‘He'ika ndéve Ñandejára: Nabótpe rejuka ha reipe'a haguére imba'éva, upe oheréi haguépe huguy jaguakuéra, oheréita avei nde ruguy.’”
Acab he'i Elíaspe: —Che topa jeýma piko nde, nandea'éi etéva che rehe? Elías he'i chupe: —Rotopa jey. Ha rejapo haguére pe Ñandejára oipota'ỹva, ápe aime roinupã haguã.
Upévare péicha he'i Ñandejára: ‘Arúta nde ári ivaíva ha ahundíta opa ne ñemoñare. Ahundíta opa ne ñemoñare kuimba'éva Israélpe oĩva.
Hi'arive ajapóta nde rogagua rehe upe ajapova'ekue Jeroboam Nabat ra'y ha Baasá Ahías ra'y rogagua rehe che mbopochy haguére ha rejapouka haguére ivaíva Israel guápe’.
Jezabel rehe katu he'ika Ñandejára: ‘Jaguakuéra ho'úta Jezabélpe Jezreel ñúme.’
Ha umi nde rogagua omanóvape távape ho'úta jagua, ha umi ñúme omanóvape ho'úta yryvu.
(Ndaipóriva'ekue avave ojapóva ivaíva ojapo haguéicha Acab ombojeroviase haguére hembireko Jezabélpe.
Ojapo heta mba'e ijaheipy oikóvo tupã gua'ukuéra rembiguái ramo, oiko haguéicha amorréokuéra Ñandejára omosẽva'ekue Israelgua renonderãgui.)
Acab ohendúvo opa ko'ã mba'e, omondoro ijao ñembyasýgui, oñemonde ao vosakuépe ha ndo'uvéi mba'eve. Oke ko'ã ao reheve ha ndovy'avéiete.
Upérõ Ñandejára he'i Elíaspe:
“Nderehechái piko mba'éichapa Acab oñemomirĩ che renondépe? Oñemomirĩ haguére che renondépe, ndajapomo'ãi ivaíva hogagua rehe ha'e oikove aja, ita'ýra oikove ajánte uvei ajapóta.”
Che, Pedro, Jesucristo apóstol, amomaitei umi mombyry hetãgui isarambipávape, Ponto, Galacia, Capadocia, Asia ha Bitinia umíva rupi.
Peẽ niko hína Tupã, ñande Ru voi oiporavova'ekue ko'ágã mboyve. Espíritu Santo rupi peñemboykeva'ekue Tupãme guarã, pene ñe'ẽ rendu ha peñemopotĩ haguã Jesucristo ruguy rehe ae. Toguahẽ peẽme heta vy'a ha py'a guapy.
Jarohory Tupã ha Ñandejára Jesucristo Rúpe, iporiahurereko tuichaite rupi ñane moingove jeyva'ekue, Jesucristo jeikove jey rupi. Péva ome'ẽ ñandéve ñeha'arõ kuaa ne mbaretéva,
ha upéicha rupi pehupytýne pe mba'e Tupã oguerekóva peẽme guarã yvágape, ikatu'ỹva oñembyai, iky'a térã ipiru.
Pejerovia haguére hese, Tupã pene mo'ã ipokatúpe, pene pysyrõ haguã, pe ha'e ombosako'íva ha oikuaaukátava hína ára paha oguahẽvo.
Upévare, peẽ pene renyhẽ vy'águi, tekotevẽ ramo jepe sapy'ami pehasa heta jepy'a ra'ã rupi.
Pe Pende jerovia niko ha'ete ku óro, iporã haguã oñemboykuva'erã tatápe. Pe jerovia osẽ porãva heta ñeha'ãgui, iporãve jey pe órogui, ikatúva oñembyai. Upévare, péicha oñeha'ã ramo pende jerovia oñemoneĩ, ojererohory ha oñemyerakuãva'erã, Jesucristo ou vove.
Peẽ pehayhu Jesucrístope, ndapehechái rire ramo jepe. Ha ko'ágã, peroviávo chupe pehecha'ỹre, pe pende vy'a tuichaetereígui ndaikatúi pemoñe'ẽ.
Péicha pehupyty pehóvo pe pende jerovia ohekáva, pene ánga ñepysyrõ.
Umi maranduhára heta oñeha'ã ha ohesa'ỹijova'ekue mba'épa he'ise pe ñepysyrõ. Ha he'iva'ekue hikuái, Tupã ipy'a porã rupi ome'ẽtaha peẽme.
Cristo Espíritu oikuaaukámava'ekue umi maranduhárape mba'eve ojehu mboyve, mba'éichapa Cristo ohasa asýta ha heko mimbipáta upe rire. Ha'ekuéra oñeha'ãva'ekue oikuaa, araka'épa ha mba'éichatapa hína upe mba'e upéva, Espíritu ohechaukava'ekue chupekuéra ipypekuéra voi.
Ha Tupã oikuaauka peẽme, pe ha'ekuéra he'íva outaha ndaha'eiha chupekuéra guarã, mba'e porã peẽme guarãha katu. Péicha oikuaaukava'ekue peẽme umi omosarambiva'ekue pende apytépe marandu pyahu, Espíritu Santo yvágagui oñembouva'ekue rupi. Ko'ã mba'e ko'ãva, umi Tupã remimbou yvága pegua jepe ohechaséva.
Upévare, peñembosako'íke ha pene akã porãke. Peha'arõ kuaa opáichavo, pe mba'e Tupã imba'e porã rupi ome'ẽtava peẽme Jesucristo ou vove.
Ta'ýra iñe'ẽ rendúvaicha, ani peiko Tupãme peikuaa mboyve peiko haguéicha.
Upéva rangue, peiko marangatu etépe. Tupã, pene renóiva'ekue niko, imarangatu.
Ha Ñandejára Ñe'ẽ niko he'i: “Pene marangatúke, che niko che marangatu.”
Peẽ pehenói ramo “Che Ru” Tupãme, ombojovakéva peteĩ-teĩme hembiapokue ojerureháicha ha teko jojápe, pemomba'e guasuva'erã chupe peikove aja pukukue ko yvy ári.
Tupã niko pende pe'ava'ekue pe jeikove reígui pende ypy kuerakue ohejava'ekue peẽme. Ha peẽ peikuaa porã, upévare ojehepyme'ẽ hague ndaha'éi mba'e itujúvape, óro térã plátaicha,
upéva ojehepyme'ẽ hepy etéva Cristo ruguýpe, oñekuave'ẽva'ekue ojejuka haguã peteĩ ovecha ra'ýicha, oĩmba porãva ha iky'a'ỹva.
Cristo niko upevarã voi oñemoĩva'ekue opa mba'e ojejapo ypy mboyve, ha ko'ã ára pahápe katu ojechauka peẽme ou porã haguã.
Cristo rupi peẽ perovia Tupãme, ha'e niko omoingove jey ha oguerohoryva'ekue chupe. Ha upéicha, peẽ pemoĩ Tupãre pende jerovia ha opa peha'arõva.
Ko'ágã peẽ, pehendúvo pe añetegua ñemomarandu, pene potĩ pehayhu porã haguã ñane pehẽnguekuérape. Aipórõ, pejoayhuva'erã py'a potĩme, ha pene mbarete ome'ẽháicha.
Peẽ niko peikove jey, ha ko'ágã ndaha'éi pende ru ha pende sýgui yvypóra omanova'erãva, peikove jey Tupã oikovéva ha opa'ỹva ñe'ẽ rupi.
Ñandejára Ñe'ẽ he'i voi: “Opa yvypóra niko kapi'ícha, ha yvoty ka'aguýicha iporã. Ha upe kapi'i ipiru ha pe yvoty okúi.
Ñandejára ñe'ẽ katu opa ára guarã opyta.” Kóva ko ñe'ẽ hína pe marandu pyahu oñemoguahẽva'ekue peẽme.
Aipórõ, pejeheja opaichagua mba'e vaígui, japu, tova mokõi ha mba'e potágui rei, ha opaichagua ñe'ẽ reígui.
Mitã ra'ymícha, peheka kyre'ỹ pe kamby marã'ỹ oúva Tupãgui, upéva rupi pekakuaa ha peñepysyrõ haguã.
Peikuaáma niko mba'éichapa Tupã ipy'a porã.
Peñemboja aipórõ Ñandejára Jesucrístore, pe ita oikovéva ojahéi hague yvypóra, ha Tupãme guarãva ita iporavo pyre ha hepýva.
Ha péicha, Tupã ojapóta pende hegui, ita oikovéva ramo guáicha, peteĩ tupao espíritu reheguáva, ha pa'i reko marangatu, Jesucristo rupi oikuave'ẽva espíritu guiguáva kuave'ẽmby, Tupãme ombohorýva.
Upévare avei Ñandejára Ñe'ẽ he'i: “Che amoĩ peteĩ ita Siónpe, ita tenondeguáva ojeporavo pyre ha hepýva, umi ojeroviáva hese ndopyta reiva'erãi.”
Peẽ ogueroviávape guarã, upe ita hepy, ha umi oguerovia'ỹvape guarã katu, oiko pe Ñandejára Ñe'ẽ he'íva: “Pe ita umi óga apoha omboykeva'ekue, oiko pe ita tenondegua.”
Ha avei: “Peteĩ ita guasu, peteĩ ita ha'ekuéra oñepysãngatahápe.” Ha'ekuéra niko oñepysãnga nohendúigui pe marandu: ha upéva voi hína pe ohekáva.
Peẽ niko ñemoñare ojeporavo pyre, mburuvicha guasúpe guarã pa'i rembiapo, peteĩ tetã imarangatúva, Tupã ojoguava'ekue imba'erã. Ha upéva péicha, pemombe'u haguã mba'e hechapyrãva Tupã rembiapokue, pene renóiva'ekue pesẽ haguã pytũhágui ha peike imba'e rendy hechapyrãvape.
Peẽ niko yma, ndaha'éiva'ekue Tupã reheguáva, ko'ágã katu peẽ Tupã rehegua. Yma, Tupã napendeporiahurerekóiva'ekue, ko'ágã pende poriahurereko.
Che pehẽnguekuéra ahayhúva, ajerure peẽme, hetãme oĩ'ỹvaicha, pehasánteva pehóvo ko yvy ári, ani pejeko yvypóra rembipotáre, opu'ãva ñande py'áre.
Peiko porã umi heko jeroviaha'ỹva apyte rupi. Upéicharõ ha'ekuéra, oñe'ẽ ramo jepe ko'ágã pende rehe, peẽ mba'e vai apoha ramo guáicha, ohechávo hikuái umi mba'e porãita pejapóva oguerohorýne Tupãme oguahẽvo ára ha'e oporandutaha chupekuéra hekove kuerakuére.
Ñandejára rupi, pene ñe'ẽ rendu mburuvichakuérape. Pe mburuvicha guasúpe oĩ yvatevére,
ha umi sãmbyhyhárape avei, oinupãukáva umi mba'e vai apohápe, ha ohecha kuaa haguã umi mba'e porã ojapóvape.
Tupã oipota peẽ pejapo mba'e porã, umi itavy ha ivýrova oguereko'ỹ haguã mba'eve he'iva'erã pende rehe.
Peiko yvypóra isã'ỹvaicha, peipuru'ỹre jepe upe pende rekosã'ỹ pejapo haguã ivaíva. Iporãve peiko Tupã rembiguái ramo.
Pemomba'e hekópe maymávape. Pehayhu pene pehẽnguekuérape, pemomba'e guasu Tupãme, pemomba'e mburuvicha guasúpe.
Tembiguáikuéra, pemomba'eva'erã pende járape ha peñemoĩ ipoguýpe, ndaha'éi umi ipy'a porãva ndive añónte, umi iñañáva ndive avei.
Tupã oguerohory umi reiete ohasa asývape. Ha'ekuéra niko oikuaa Tupã oipotaháicha oikoha.
Oimérõ peñenupã pejapo haguére mba'e vai, mba'épepa iporãne peẽme? Pehasa asy ramo pejapo haguére mba'e porã katu, upéva ombohory Tupãme.
Upevarã pene renóiva'ekue Tupã. Cristo niko ohasa asyva'ekue pende rehehápe, ha ha'e techapyrã peẽme guarã, peho haguã hapykuéri.
Cristo ndoguerekói mba'eveichagua angaipa, ha araka'eve nombotavýi avavépe.
Ojejahéimi ramo hese, ha'e nombohováiriva'ekue jejahéipe. Ombohasa asy ramo hikuái chupe, ha'e naiñe'ẽ guasúi avavépe. Oñembo'énteva'ekue Tupãme, oporombojovakéva teko jojápe.
Cristo, ha'ete voi ogueraha hetepýpe kurusúre ñane angaipa, ñande ñamano haguã angaipápe guarã ha jaikove teko jojápe. Cristo ojekutupava'ekue, peẽ pekuera haguã.
Peẽ niko yma peikova'ekue ovecha hape kañývaicha, ko'ágã pejevy Cristo rendápe, oñangarekóva ha oma'ẽva pende rehe ovecha rerekuáicha.
Upéicha avei peẽ tembireko, peñemoĩva'erã pene ména poguýpe, oimérõ ndogueroviái pe marandu pyahu, ikatu haguã ohecha kuaa añeteha. Upéicharõ natekotevẽmo'ãi peñe'ẽ chupekuéra,
ohechágui ha'ekuéra pende reko marã'ỹ ha pemomba'e guasuha Tupãme.
Ani peñembojegua pende apére rei, akãkarãi jeguaka guasúpe, ani peñembojegua óro térã ao hepývape.
Peñembojegua uvei pende py'a ruguápe, pe mba'e porã ituju'ỹva, py'a porã ha py'a guapy rehegua. Umi mba'e porã umíva, hepy hína Tupã renondépe.
Péicha oñembojeguava'ekue avei umi yma guare kuña imarangatúva. Umíva ojeroviámi Tupãre ha oñemoĩva'ekue iména poguýpe.
Péichava'ekue Sara, iñe'ẽ renduva'ekue Abrahámpe ha he'ími chupe “che jára”. Ha peẽ imembykuérata, pejapórõ iporãva ha ndapekyhyjéi mba'evégui.
Peẽ ména katu, pehendu kuaava'erã pene rembirekópe. Pembojerovia, pembojeroviava'erãháicha, pehecha kuaávo ha'ekuéra ikangyveha, ha oĩ pene moirũ haguã pe jeikove ome'ẽtava peẽme Tupã ohejava'ekue peẽme ramo. Pejapo péicha ani haguã pembyai pene ñembo'e.
Ha néi, peiko joa oñondive peiko vai'ỹre, pejoajúvo ojuehe peteĩ tembipotápe ha pejoayhu oñopehẽnguéicha. Pende py'a porãke ha ani pejejapo.
Ani pemyengovia ivaíva ivaívape, ha jeja'o jeja'ópe. Upéva rangue, pemyengovia jehovasápe, Tupã niko pene renóiva'ekue pehupyty haguã jehovasa.
Oime Ñandejára Ñe'ẽ he'iha: “Oimérõ ohayhuséva jeikove ha ohasase heta ára vy'ápe, toñangareko ikũre ani oñe'ẽ vai ha ijurúgui osẽ japu.
Tojei ivaívagui, ha tojapo iporãva, toheka py'a guapy ha toho hapykuéri.
Ñandejára omo'ã heko jojávape ha ohendu iñembo'ekuéra, umi mba'e vai apoháre katu ha'e opu'ã.”
Máva piko ojapóta pende rehe ivaíva, peẽ peñeha'ã tapia ramo pejapo iporãva?
Ha pejapo haguére iporãva jepe pehasa asýta ramo, pevy'aiténe peẽ! Ani pekyhyje ha peñemondýi avavégui.
Pembojerovia uvei Crístope, Ñandejára ramo pende py'ápe. Peime tapiáke pembohovái haguãicha umi peẽme oporandúvape mba'érepa pereko peha'arõva.
Ha upéva pejapo pejejapo'ỹre ha peporomomba'évo. Peiko pende py'a guapy haguãicha, ikatu haguã umi oñe'ẽ vaíva pende reko porãre, Cristo reroviaha ramo, otĩ hikuái iñe'ẽgui.
Iporãve jahasa asy jajapo haguére mba'e porã, upéicha oipota ramo Tupã, ha ani jajapo haguére ivaíva.
Cristo jepe niko omano ñane angaipáre, peteĩ jey opa ára guarã. Ha'e na iñangaipáiva'ekue, ha umi iñañáva rupi ohasa asy, pende reraha haguã peẽme Tupã rendápe. Yvyporaháicha omano ha oikove jey espirituháicha.
Ha upéicha oho omoherakuã osẽ porã hague, umi espíritu ojeheko jopyva'ekuépe.
Umíva naiñe'ẽ rendúiva'ekue yma, Noé oikoveha árape, Tupã oha'arõ ramo hína py'a guapýpe, ojejapo aja pe ygára guasu, 8 yvypóra oipysyrõ haguépe hekove y rupive.
Ha upe y upéva niko ohechaukava'ekue upérõ pe y ñañemongaraiha ñande pe'áva jejopy vaígui. Pe ñemongarai ndaha'éi ipotĩ haguã ñande rete, upéva hína jajerure haguã Tupãme taipotĩ ñande py'apy Jesucristo oikove jey rupi,
ha ojupiva'ekue yvágape, oĩ haguã Tupã akatúape, ha opyta haguã iguýpe umi Tupã remimbou, ha opa espíritu ipokatúva ha ikatúva oporoguereko ipoguýpe.
Upévare, Cristo ohasa asy haguéicha hetépe, peẽ avei pejapo upéicha. Ohasa asýva hetépe ojei angaipágui,
oikove haguã upéi Tupã oipotaháicha, ndaha'éi yvypóraicha.
Are peve peẽ pejapo umi heko jeroviaha'ỹva ojapóvante avei, oikóva jepokuaaha vaípe, mba'epota vaípe, karu guasu ha ka'úpe, teko vai rasa rekópe ha pemomba'e guasu ta'ãnga rei Tupã ojaheiha.
Ko'ágã, ndapeiko véimava hendivekuéra heko vaípe, ha'ekuéra ndojuhu porãi ha oñe'ẽ vai pende rehe.
Ha'ekuéra katu oñemombe'uva'erã pe oñembosako'íva hínape ombojovake haguã oikovéva ha omanova'ekuépe.
Omanova'ekuépe jepe niko oñemoherakuãva'ekue pe marandu pyahu, ikatu haguã oikove ijespíritupe, Tupã oipotaháicha, oñembojovakeva'erã ramo jepe ko yvy ári hetépe, yvypóraicha.
Oguahẽma hína ára opa mba'e opa haguã. Upévare, pene akã porãke ha peñembo'e katuete.
Opa mba'e mboyve toĩ mborayhu tuicháva pende apytépe. Pe mborayhúko heta angaipakue oheja rei hína.
Peñomoguahẽke ojohógape, peñe'ẽ'ỹre avavére.
Tupã remime'ẽngue opaichagua pehupytykáke pende rapichápe oñeme'ẽ haguéicha chupe.
Oimérõ oñemoñe'ẽva, toñe'ẽ Tupã oñe'ẽ ramo guáicha. Oimérõ hapichápe oipytyvõva, toipytyvõ pe mbarete Tupã ome'ẽva'ekue chupe reheve. Opa pejapóva, pejapo Tupã ojererohory haguã Jesucristo rupi, imba'e niko pe ñemomba'e guasu ha pokatu opa ára guarã. Amén.
Che pehẽnguekuéra ahayhuetéva, aníke pehecha ramo tuichaiterei mba'éva ramo pejejuhuha ñeha'ã ratápe.
Upéva rangue, pe vy'ava'erã uvei peime haguére avei Jesucristo jehasa asýpe, pene renyhẽ haguã avei vy'águi, ojehechaukávo heko mimbipa.
Pevy'aiténte oimérõ pende ja'óva Crístore, Tupã Espíritu omimbipáva oĩ tapia pene ndive.
Ani oĩ ohasa asýva oporojuka haguére, omonda térã ojapo haguére mba'e vai, ha oike haguére imba'e'ỹvape ave.
Ha ohasa asy ramo oguerovia haguére Crístope katu, notĩva'erãi. Oguerohoryva'erã uvei Tupãme, Cristo reroviaha haguére ha'e.
Oguahẽma ára ñembojovake oiko haguã umi Tupã reheguáva apytépe voi. Ha pe ñembojovake oñepyrũma ramo hína péicha ñande rehe, mba'eichaitépa opáne umi marandu pyahu ohenduse'ỹva?
Ha pe heko jojávape hasy ramo oñepysyrõ, mba'épa ojehúne pe iñañáva ha angaipa apohápe?
Ha upéicha, umi ohasa asýva Tupã oipota rupi, ojapova'erã ohóvo mba'e porã tapia guáicha, ha omoĩ hi'ánga Tupã ijapohare pópe. Ha'e niko nopyrũi iñe'ẽre.
Ko'ágã añemoñe'ẽse umi pene myakãhárape, ché che tujámava ha'ekuéraicha ha Cristo jehasa asy rechaharéva, ha arekótava avei che renda pe teko mimbipa oútavape.
Peñangareko umi Tupã ovecháre, oñemoĩva'ekue pende pópe. Pejapo pejaposépe porã, oipotaháicha Tupã, ha ani jejopýpe térã Pira pire potágui, pejaposépe porãnte.
Peiko ani peẽ ramo guáicha umi peñangarekóva jára, peñeha'ã tohecha pende rehe iporãva.
Upéicharõ, oguahẽvo pe Ovecha rerekua Ruvicha, peẽme oñeme'ẽne peteĩ pene akã rehegua omimbipáva, peteĩ mba'e araka'eve ipiru'ỹva'erã.
Upéicha avei, peẽ mitãrusu peñemoĩ umi myakãhára poguýpe. Opavave oñemoĩva'erã ojopoguýpe jejapo'ỹre, Ñandejára Ñe'ẽ he'ígui: “Tupã opu'ã umi ojejapóvare, ha oipytyvõ py'a porãme umi ojejapo'ỹvape.”
Peñemomirĩke, aipórõ, Tupã po mbarete guýpe, ha'e pene mopu'ã haguã yvate, hi'araitépe.
Opa pejepy'apyha peheja Tupãme. Ha'e oma'ẽ pende rehe.
Pejerereko kuaa ha ani peke, cháke Aña ndaija'éiva pende rehe, jaguarete pochýicha oheka pende'u haguã.
Peñemoĩ mbaretéke hese pende jeroviápe, peikuaa rupi yvy tuichakue pene pehẽnguekuéra ohasa asyha hína peẽicha avei.
Pehasa asy rire sapy'ami, Tupã ojapóta pende hegui ojavy'ỹva, ojepytaso kuaáva, imbaretéva ha okyhyje'ỹva. Tupã voi niko pe imborayhu tuichágui, ñane renóiva'ekue ñaime haguã avei pe teko mimbipa opa'ỹvape Jesucristo ndive.
Ha'e taipokatu opa ára guarã. Amén.
Silvano rupi, arekóva che pehẽngue ajeroviaha ramo, ajapo peẽme ko kuatia mbykymi, añemoñe'ẽ ha aikuaauka haguã peẽme, umi jehovasa pehupytyva'ekue ohechaukaha Tupã pende rayhu añeteha. Aníke márõ pejei upe mborayhu upévagui.
Jesucristo iglésia oĩva Babilóniape, Tupã oiporavova'ekue pende poravo haguéicha peẽme, oguerahauka peẽme imaitei, ha che ra'y Márcospe avei.
Peñomomaitei peñoañuãvo oñopehẽnguéicha. Ta pende py'a guapy Jesucristo reheguáva maymáva.
Peteĩ távape hérava Ramá, oikova'ekue peteĩ karai zufítava Efraín yvyty rupigua. Hérava'ekue Elcaná Jeroham ra'y, upéva Elihú ra'y, upéva Tohu ra'y, upéva Zuf ra'y, Efraín ñemoñaregua.
Elcaná hembireko mokõi: peteĩ héra Ana ha pe ambue Peniná. Peniná imemby, Ana katu naimembýi.
Opa áño ko karai ohóva itávagui omomba'e guasu ha oikuave'ẽ haguã Tupãme mymbajuka pe távape hérava Siló. Upépe oĩ pa'i ramo mokõive pa'i Elí ra'y, hérava Ofní ha Finees.
Oikuave'ẽha árape mymbajuka, Elcaná ome'ẽ pe mymbajukágui hembireko Peniná, ita'ýra ha tajýrakuérape, umi so'o akytã imba'erãva.
Ánape katu ome'ẽ pe iporãvéva, ohayhúgui chupe ndaikatúi ramo jepe imemby.
Upévare Peniná oñemoĩ Ana rehe, ojahéi ha oñembohory manté hese, ndaikatúigui imemby.
Péicha ojehu jepi umi áño ojoapykuéri. Oguahẽvo pe ára ojeho haguã tupaópe, Peniná ojahéi ha oñembohory hese ha Ana hasẽ ha ndokarúi.
Iména Elcaná katu he'i chupe: “Anína ne rasẽ Ana! Mba'ére piko reñembyasy ha nderekaruséi? Che ko aime ndéve 10 ne memby rekovia!”
Peteĩ jey, oĩ jave hikuái Sílope, okaru rire, Ana opu'ã. Pa'i Elí oguapy hína Ñandejára róga rokẽ ykére.
Ana hasẽ soro ha ipy'a renyhẽ ñembyasýgui. Oñemoĩ oñembo'e Tupãme,
ha kóicha he'i chupe: “Tupã che Jára nde pu'akapáva! Rema'ẽ ramo ko ne rembiguái poriahumíre, ne mandu'a ramo che rehe ha nde reipota rupi che memby ramo peteĩ mitã kuimba'e, ame'ẽta ndéve ne mba'erã ha noñekytĩmo'ãi iñakã rague oikove aja pukukue”.
Ana oñembo'e puku rupi Tupã renondépe, Elí oma'ẽ ijurúre.
Ana niko oñembo'e ipy'apýpente ha noñehendúi iñembo'e. Hembénte omomýi. Upévare Elí oimo'ã oka'uha,
ha he'i chupe: —Reka'u jeýma hína! Terehóna ejera raẽ!
Ana he'i chupe: —Ndaka'úiko che karai! Nda'úi kaguy térã mba'eve ñane monga'úva. Ajepy'apyetereínte niko ha ahekuavo che mba'e mbyasy Tupã renondépe.
Ani reimo'ã kuña vaiha che. Añembo'e puku aína aiko asyeterei ha ndavy'avéigui.
Elí he'i chupe: —Tereho katu py'a guapýpe ha Tupã Israel Jára tome'ẽ ndéve pe rejerureva'ekue.
Ana he'i chupe: —Terehecha kuaa kena chéve péicha opa ára! Upéi ojevy oikohápe ha opa chugui vy'a'ỹ.
Pe ára ambuépe opu'ã hikuái ko'ẽ mboyve ha omomba'e guasu rire Ñandejárape oho jey hógape Ramáme. Upéi Elcaná oñeno hembireko Ana ndive ha Tupã imandu'a Ana rembijerurére.
Péicha Ana opyta hye guasu. Ha oñembotývo hi'ára, imemby peteĩ mitã kuimba'e ha ombohéra chupe Samuel, ojerure haguére Tupãme.
Upéi Elcaná oho jey hogaguakuéra ndive Sílope, oikuave'ẽ haguã mymbajuka áño jere rehegua, ha opaga haguã Tupãme ipromésa.
Ana katu ndohói ha he'i iménape: —Ndahamo'ãi amombo'o peve che memby. Upe rire araháta aikuave'ẽ Tupãme ko mitã opyta haguã upépe opa árape guarã.
Iména Elcaná he'i chupe: —Ejapo katu péicha. Epyta remombo'o peve chupe. Ha Tupã tojapo pe he'iva'ekue ndéve. Upéicha ha'e opyta omongakuaa imembýpe omombo'o peve.
Pe mitã nokambuvéi rire, ogueraha chupe tupao Sílope. Ogueraha avei mbohapy tóro ra'y, 22 kílo trígo ha peteĩ kaguy ryru. Imemby imitã gueteri upérõ.
Ojuka rire pe tóro ra'y ogueraha hikuái pe mitã pa'i Elípe.
Ha Ana he'i chupe: —Nde karai, che niko pe kuña añembo'eva'ekue Ñandejárape nde ypýpe ko tupaópe.
Ajerureva'ekue chupe ome'ẽ haguã chéve peteĩ mitã. Kóva ha'e.
Upévare aru ame'ẽ chupe imba'erã, ha oikove aja oikóta hendive omba'apóvo chupe itupaópe. Upéi oñesũ hikuái Ñandejára renondépe.
Ana oñembo'e he'ívo: “Tupã, che py'aite guive roguerovy'a,nde che mombarete pyahúgui.Umi che rehe ija'e'ỹvare che yvytu,nde che pytyvõ haguére avy'a rasa.
Ndaipóri imarangatúva ndéicha ore Jára. Ndaipóri oporomo'ãva ndéicha Tupã ore Jára! Ndaipóri tupã ambue!
Aníke avave ijuru guasu, ani osẽ ñe'ẽ rei avave jurúgui. Ñandejára niko Tupã hína, oikuaáva opa mba'e, ha'e oikuaa mba'eichaguápa opa mba'e jajapóva.
Ha'e omopẽ umi ipy'a guasuvéva hu'ykuéra, ha umi ikangývape ha'e omombarete.
Umi hyguãtãva'ekue, ko'ágã ochanga tembi'u rembyrére, ha umi iñembyahýiva'ekue, ko'ágã hyguãtãmba. Kuña ikatu'ỹva'ekue imemby, ko'ágã 7 imemby, ha pe imemby retava'ekue, ko'ágã icha'ĩmba.
Ñandejára oporojuka ha oporomoingove, ñane mboguejy pe yvy kuápe, ha upégui ñane renohẽ jey.
Ñandejára ñane momboriahu, térã heta mba'e ome'ẽ ñandéve; ha'e ñande reity, ha ñane mopu'ã jey.
Tupã omopu'ã mboriahúpe yvýgui, ha yty apytégui mba'eve oguereko'ỹvape, poguasu ykére chupe omboguapy, ha ijyvatevehápe chupe omohenda. Tupã hína yvy pyenda Jára, ha ha'e hi'ári yvy omboguapy.
Ha'e oñangareko umi hese ojeroviáva rehe ha umi heko añáva pytũme oguepa. Yvypóra ijeheguínte mba'eve ndojapói.
Hese ija'e'ỹvape Ñandejára omyangu'i, yvágape ára sunúicha ha'e oñeñanduka. Tupã ombojovake opa yvy ári guápe, Ha'e omombarete imburuvicha guasúpe, ha hembiporavo pyrépe yvateve ha'e omoĩ.”
Upéi Elcaná oho jey hógape Ramáme, ha pe mitã opyta pa'i Elí pópe hembiapóvo tupaópe.
Pa'i Elí ra'ykuérava'ekue kuimba'e reko aña, mba'eve ndoikuaaséiva Tupãgui,
térã pa'i rembiapógui Israel guápe. Oĩ ramo omymbajukáva, oguahẽ hendápe peteĩ pa'i rembiguái, so'o kutuha hãi mbohapýva ipópe. Hape so'o ojy aja,
omoinge hembiporu ólla térã páilape ha opa mba'e oguenohẽva ogueraha pa'ípe guarã. Péicha ojapo opa Israelguáre Sílope oguahẽva.
Avei, ikyrakue ojehapy mboyve altar ári, oguahẽ jepi pe pa'i rembiguái ha he'i pe oikuave'ẽtavape mymbajuka: “Eme'ẽ chéve so'o ambichy haguã pa'ípe. Ha'e ndoipotái so'o ojy pyre, so'o pýrante oipota.”
Ha oje'e ramo chupe ojehapy raẽva'erãha ikyrakue ha pe rire ae ikatuha ogueraha oipotáva, pe tembiguái he'i chupe: “Ndaikuaaséi mba'eve! Eme'ẽ chéve ko'ágã, ỹrõ mbaretépe aipe'áta nde hegui!”
Ha péicha pe mba'e aña ko'ã mitã rusu ojapóva Ñandejára renondépe ivaieterei, noñemomba'éigui umi mba'e Tupãme oñekuave'ẽva.
Upe aja mitã Samuel, oñemondéva efod línope, akóinte hembiapo Ñandejárape guarã.
Opa áño isy oúvo tupaópe iména ndive oikuave'ẽ haguã mymbajuka áño jere rehegua, ogueru jepi chupe peteĩ ahojami ojapova'ekue chupe guarã.
Upérõ Elí ohovasáva Elcaná ha hembirekópe, he'ívo: “Ñandejára tomyengovia ndéve ome'ẽvo ndéve nde ra'yrã ko kuñágui, pe ha'e ome'ẽva'ekue chupe rekovia.” Upéi ha'e oho jeýva hógape.
Ha Tupã ohovasáva Ánape ha ha'e hye guasu jepi. Péicha Ana imemby mbohapy mitã kuimba'e ha mokõi mitãkuña. Samuel katu okakuaa ohóvo Ñandejára renondépe.
Elí itujáma ha oikuaa porã opa mba'e ita'ýra mokõive ojapóva Israelguakuérare. Oikuaa avei oñenoha hikuái kuñakuéra ndive omba'apóva Jotopa Róga rokẽme.
Upévare he'i chupekuéra: “Opavave omombe'u chéve umi mba'e vai pejapóva. Anivéna peiko péicha.
Che ra'ykuéra, naiporãi ningo umi mba'e Tupã retãgua he'íva pende rehe.
Oĩ ramo ojapóva mba'e vai hapicháre, Tupã ikatu oheja rei chupe; ojapo ramo ivaíva Ñandejára rehe katu, máva piko ikatúta omo'ã chupe?” Ha'ekuéra katu nohenduséi itúva ñe'ẽ, Tupã ningo oñembopy'a peteĩma ojukávo chupekuéra.
Upe aja Samuel okakuaa ohóvo, ha hembiapo iporã Tupã ha opa Israelgua renondépe.
Umiha árape oguahẽ peteĩ maranduhára Elí rendápe ha he'i chupe: “Ñandejára he'ika ndéve kóicha: ‘Nde ru ypykue oiko ramo guare Egíptope faraón rembiguái ramo, ajechauka porãva'ekue chupe,
ha opa Israel ñemoñaregua apytégui, chupe aiporavova'ekue oiko haguã pa'i ramo chéve guarã, hembiapo haguã che altárpe, ohapy haguã insiénso ha omonde haguã efod che renondépe. Ame'ẽ avei nde ru ypykuépe, opa mba'e kuave'ẽgui Israelgua ohapýva che rérape.
Mba'ére piko péicha ramo rejapo'i mymbajuka ha mba'e kuave'ẽ che amoĩva'ekue ojejapo haguã? Mba'ére rembojeroviave che hegui nde ra'ykuérape, remongyrávo chupekuéra umi mba'e iporãvévape che retãgua Israel oikuave'ẽvagui chéve?’
Upévare Tupã Israel Jára, he'iva'ekue nde ha nde rogagua pemba'apotaha henondépe opa árape guarã, he'ika ndéve ko'ágã: ‘Araka'eve ndahejamo'ãi véima péicha oiko. Che ambojeroviáta che apóvape mba'e ramo ha che apo'íva oikopáta hese. Che, Tupã, ha'e kóicha:
Hi'aguĩma ára rohundi haguã ndéve ha kuimba'ekuéra nde ru ypykue génteva, ha ndaipórimo'ãi nde rogagua omanótava ituja rire.
Tuicha jepy'apy ha py'a rasy reheve rehecháta opa mba'e porã ajapótava Israel rehe, ha avave nde rogagua ndaitujajepemo'ãi.
Mbovymi nde rogagua ahejáta che altar ypýpe, hesatũmba haguã py'a rasýgui ha ipy'a renyhẽ haguã vy'a'ỹgui. Umi ambue ne ñemoñare katu ojejukapáta.
Techaukaha ramo rehecháta pe ojehútava nde ra'ykuérape Ofní ha Finees: mokõive omanóta peteĩ árape.
Upéi amopu'ãta peteĩ pa'i che jeroviaha ojapótava che rembipota ha oikótava che aipotaháicha; amoñemoñare hetáta chupe ha ha'e oĩta upe mburuvicha guasu che aiporavótava ykére, ojapo haguã ha'e he'íva.
Upérõ opa umi nde rogagua oikovéva gueteri oúta ojayvy henondépe, pláta térã mbuja pehẽnguemíre, ojerurévo chupe hembiaporã pa'ikuéra apytépe jahecha ndohupytýipa péicha ho'uva'erã.’”
Mitã rusu Samuel akóinte omomba'e Ñandejárape, ojapóvo pa'i Elí he'íva chupe. Umiha árape Ñandejára nohenduka py'ỹiri iñe'ẽ ha ndojechaukáiva avavépe.
Elí, hesa kangýgui ndahesa pyso véima. Peteĩ jey oke hína ikotýpe,
Samuel katu oke tupaópe oĩháme Tupã karameguã. Pe mba'e rendy hendy Tupãme oñemyendýva, ne'ĩra gueteri oñembogue.
Upérõ Tupã ohenói chupe: —Samuel! Ha'e he'i: —Mba'épa pa'i!
Pya'e oho Elí rendápe ha he'i chupe: —Ajúma. Mba'épa reipota! Elí he'i chupe: —Norohenóiri kuri. Tereho eñeno jey. Samuel oho oñeno.
Tupã katu ohenói jey chupe: Samuel! Samuel opu'ã oho Elí rendápe ha he'i chupe: —Ajúma. Mba'épa reipota! Elí he'i chupe: —Che norohenóiri che ra'y. Tereho eñeno.
Samuel ndoikuaái gueteri Ñandejárape, ku noñe'ẽiva gueteri chupe.
Tupã katu ohenói jey Samuélpe ha ha'e oho Elí rendápe ha he'i chupe: —Ajúma. Mba'épa reipota! Upérõ Elí ohecha kuaa Ñandejára ohenoiha pe mitã rusúpe,
ha he'i chupe: —Tereho eñeno, ha Ñandejára ne renói ramo, ere chupe: “Eñe'ẽ katu, ne rembiguái ne rendu!”. Samuel oho jey oñeno.
Upéi oguahẽ Ñandejára, opyta, ha ohenói jey chupe, ojapóma haguéicha. —Samuel, Samuel! Samuel he'i chupe: —Eñe'ẽ katu, ne rembiguái ne rendu!
Ha Ñandejára he'i chupe: —Ajapóta peteĩ mba'e Israélpe omboapysa rasýtava opa ohendúvape.
Pe árape ajapóta katuete Elí rogagua rehe opa mba'e ha'eva'ekue chupe.
Ha'eva'ekue chupe ainupãtaha heseguakuérape opa árape guarã umi ñañangue ha'e oikuaávare. Ita'ýrakuéra ojahéiva'ekue che rehe ha ha'e mba'eve ndojapói hesekuéra.
Upévare ame'ẽma che ñe'ẽ, Elí rogagua rembiapo añangue ndoje'omo'ãveiha mba'eveichagua mymbajuka térã mba'e kuave'ẽme.
Upe rire Samuel oñeno ko'ẽmba peve ha upérõ oipe'a tupao rokẽ. Samuel okyhyje omombe'u haguã Elípe pe oikuaava'ekue jehechauka rupi,
Elí katu ohenói chupe: —Che ra'y Samuel! —Ajúma, —he'i ha'e.
Ha Elí oporandu chupe: —Mba'e piko he'i ndéve ra'e Ñandejára? Emombe'upáke chéve ha ani reñomi che hegui mba'eve. Tupã ta ne nupã rasy reñomi ramo che hegui peteĩ umi mba'e he'iva'ekuégui ndéve.
Samuel omombe'u chupe opa mba'e oñomi'ỹ rehe mba'eve, ha Elí he'i: —Ha'e niko Ñandejára! Tojapo katu chupe iporãveháicha!
Samuel okakuaa ha Ñandejára oipytyvõ chupe. Ha'e ndohejái ojapo'ỹre mba'eve umi chupe he'iva'ekuégui.
Opa Israelgua Dan guive Beerseba peve, ohecha kuaa Samuel ha'eha Tupã maranduhára añetegua.
Ha Tupã ojechauka jey Sílope. Upépe niko ha'e ojekuaaukáva Samuélpe.
Oñemomba'e rire Tupã karameguãre, filistéokuéra ogueraha Eben-Ézergui táva Asdódpe.
Upéi omoinge hikuái itupã Asdod tupaópe, ha omoĩ Dagón ykére.
Pe ára ambuépe, oguahẽvo Asdodgua, ojuhu Dagón ojeity hague yvýpe ovapývo Ñandejára karameguã renondépe. Omopu'ã hikuái Dagón ha omoĩ jey hendaguépe.
Pe ára ambuépe katu, Asdodgua ojuhu jeýma Dagón yvýpe ovapývo Ñandejára karameguã renondépe. Iñakã ha ipo mokõive oñemopẽ ha oĩ yvýre tupao rokẽ jeikeha ári. Heténte ojeheja.
Upévare ko'agãite peve Dagón pa'ikuéra oike ramo Asdod tupaópe, nopyrũi ijeikeháre.
Upéi Tupã oinupã rasy Asdod guápe omondóvo chupekuéra susu'a.
Umi Asdodgua ohechávo pe ojehúva he'i: “Anive jareko ñande apytépe Israelgua Tupã karameguã. Ha'e ñane nupã rasy hína ha ñane tupã Dagónpe avei.”
Upévare he'ika hikuái filistéo ruvichakuérape oñembyaty haguã hendivekuéra, ha oporandu hikuái chupekuéra: —Mba'e piko rojapóta Israelgua Tupã karameguã reheve? Ha'ekuéra he'i: —Peraha táva Gátpe. Ha filistéokuéra ogueraha upépe.
Ogueraha rire katu, Tupã omongyhyjepa upépe guápe, omondóvo chupekuéra susu'a, osẽva opavavére: michĩva ha tuicháva.
Upérõ filistéokuéra ogueraha Tupã karameguã Ecrónpe. Pe karameguã oguahẽvo upépe katu umi Ecrongua osapukái joa: “Peru oréve Israelgua Tupã karameguã ore jukapa haguã!”
Ha opa pe táva rupi ojekyhyjepa ñenupã rasy Tupã omondóvare. Upéi ohenoika hikuái filistéokuéra ruvichápe ha he'i chupekuéra: “Peraha ko'águi Israelgua Tupã karameguã. Peraha jey hendaguépe ani ñande juka opavavépe.”
Ha isapukái oguahẽ yvágape. Umi nomanóiva rete niko henyhẽ susu'águi.
Tupã karameguã hi'are 7 mése filistéo retãme.
Ha filistéokuéra ombyaty pa'i ha mba'e ñemi kuaahakuérape ha oporandu chupekuéra: —Mba'épa rojapova'erã Ñandejára karameguãgui? Peje oréve mba'éichapa ikatu rogueraha jey hendaguépe.
Ha'ekuéra he'i: —Peraha jey ramo Tupã karameguã, ani perahauka mba'eve'ỹre. Pemoĩ pene mba'e me'ẽ Ñandejárape pembopochy jera haguã. Upérõ pekuera jeytaha pehecha kuaáta mba'érepa ndojerái gueteri ipochýgui.
Filistéokuéra oporandu: —Mba'e piko ikatu roikuave'ẽ chupe ipochy jera haguã? Pa'ikuéra he'i: —Peraha chupe 5 susu'a ra'ãnga óro, peteĩ-teĩ filistéo ruvicha rérape peteĩ; ha 5 anguja ra'ãnga óro avei; upéva pe plága niko ou avei peẽme.
Aipo ramo pejapo umi susu'a ha umi anguja ra'ãnga ohundipáva hína pene retã, ha pemomba'e guasu Tupã Israel Járape. Ikatu mba'éko péicha ipochy jera pene ndive, pene tupãnguéra ha pene retã ndive ha napenenupãvéi.
Maerã piko peñemohatãta ivaívape ojapo haguéicha Egiptogua ha faraón, ha Tupã oinupã pochy rire ae chupekuéra oheja osẽ Egíptogui Israelgua?
Pejapouka katu ko'ágã voi peteĩ kárro, pejokua hese mokõi vaka imemby ramóva ha ojejokua'ỹva gueteri. Pemosã imembykuéra ha ani peheja oho hapykuéri.
Upéi pehupi Tupã karameguã pe kárrope. Pembohyru umi mba'e pejapoukava'ekue órogui peikuave'ẽ haguã Tupãme ojera haguã ipochýgui, ha pemoĩ upe karameguã ykére. Upérõ peheja upe kárro toho ha'eño.
Pe kárro oho ramo hetã tee Bet-Semes gotyo, he'ise Ñandejaraha hína upe pene nupãva'ekue. Ndapéichai ramo, jaikuaáta ndaha'éi hague pe pene nupãva'ekue: upéva ojehúnte hague uvei.
Umi kuimba'e ojapo péicha. Ogueru mokõi vaka imemby ramóva, omosã imembykuéra, ha ojokua umi vaka kárrore.
Upéi omoĩ kárrope Ñandejára karameguã ha ijyke rehe umi susu'a ha anguja ra'ãnga óro ryru, ha omondo.
Umi vaka oho Bet-Semes rape gotyo; omburea ohóvo ha oho pe tape rehe opia'ỹre mamove gotyo. Filistéo oho hapykuéri Bet-Semes rembe'y peve.
Bet-Semesgua oĩva hína ñúme trígo ñemono'õme, ohechávo upe karameguã ovy'aiterei.
Pe kárro oguahẽvo Josué Bet-Semesgua ñúme, opyta. Upépe oĩ peteĩ ita guasu. Umi Bet-Semesgua ojapo jepe'a upe kárrogui ha oikuave'ẽ Ñandejárape mymbahapy ramo umi mokõi vaka.
Levítakuéra omboguejýma ra'e upe karameguã ha umi mba'e ra'ãnga oroguigua ryru, ha omoĩ upe ita guasu ári, ha upe árape Bet-Semesgua oikuave'ẽ Ñandejárape mymbahapy ha mymbajuka.
Ohecha rire ko'ã mba'e umi 5 filistéo ruvicha oho jey upe árape Ecrónpe.
Umi 5 susu'a óro filistéo oikuave'ẽva'ekue Ñandejárape, ome'ẽ ko'ã táva rérape: Asdod, Gaza, Ascalón, Gat ha Ecrón.
Ha umi 5 anguja óro, opa umi táva rérape umi 5 filistéo ruvicha oisãmbyhyhápe, táva oñeñangareko mbaretéva térã nahániriva. Pe ita guasu oñemboguejy haguépe Ñandejára karameguã, ikatu gueteri ojehecha Josué Bet-Semesgua ñúme.
Ñandejára katu ojuka umi Bet-Semes guápe oipe'ava'ekue karameguã, ohechaségui mba'épa oĩ hyepýpe. Ojuka 70 kuimba'épe ha Bet-Semesgua ojahe'o upe jejuka guasu Ñandejára ojapova'ekuére ijapytépekuéra.
Ha he'i hikuái: “Mávapa ikatúta opyta ko Tupã imarangatu etéva renondépe? Moõpa ikatúta ñamondo mombyry ñande hegui?”
Upérõ he'ika hikuái Quiriat-Jearim guápe: “Filistéo ogueru jey Ñandejára karameguã. Peju peraha.”
Upérõ oguahẽ Quiriat-Jearimgua, ogueraha Ñandejára karameguã ha omoinge Abinadab rógape oĩva peteĩ yvytýpe, ha omoingo pa'i ramo hikuái ita'ýra Eleazárpe oñangareko haguã hese.
Ohasa 20 áño oñemoĩ rire Ñandejára karameguã Quiriat-Jearímpe. Ha opa Israelgua oheka Ñandejárape ipy'aite guive.
Upévare Samuel he'i opa Israel guápe: “Pejevy ramo Ñandejárape pende py'aite guive, tekotevẽ pejeheja tupã mombyrgua ha Astarté ra'ãngágui ha peñeme'ẽ Ñandejárape, chupe ñoite pemomba'e guasu haguã. Upérõ ha'e pende pe'áta filistéo poguýgui.”
Israelgua ojeheja opaichagua Baal ha Astarté ra'ãngágui ha omomba'e guasu Ñandejárape ñoite.
Upéi Samuel he'i: “Peñembyaty opa Israelgua Mispápe ha che añembo'éta Ñandejárape pende rehe.”
Ha'ekuéra oñembyaty Mispápe, oguenohẽ y ha oñohẽ mba'e kuave'ẽ ramo Ñandejárape. Upépe ohasa upe ára ho'u'ỹ rehe mba'eve, ha he'i hikuái: “Rojapo niko ivaíva Ñandejára renondépe.” Mispápe Samuel oiko Israelgua rendota ramo.
Filistéokuéra oikuaa Israelgua oñembyaty hague Mispápe ha huvichakuéra oho chupekuéra. Israelgua okyhyje filistéogui ohendúvo upéva,
ha he'i Samuélpe: “Eñembo'e mantéke ore rehe Tupã ore Járape, ore pe'a haguã filistéogui!”
Upérõ Samuel oikuave'ẽ Ñandejárape mymbahapy ramo peteĩ ovecha ra'y. Upéi oñembo'e chupe Israel rehe, ha Ñandejára ohendu chupe.
Samuel oikuave'ẽ aja upe mymbahapy, filistéo oñemboja oñorãirõ haguã Israelgua ndive. Upérõ Ñandejára opoi isununu mbaretégui filistéo ári ha ha'ekuéra oñemondýi ha isarambipa; péicha Israel ipu'aka hesekuéra.
Israelgua omuña filistéope ha ondyry hesekuéra Mispá guive, Bet-Car amo gotyove peve.
Upéi Samuel ojapyhy peteĩ ita ha omoĩ Mispá ha Sen pa'ũme, ha ombohéra Eben-Ézer, he'ígui: “Ko'a peve Ñandejára ñane pytyvõ”.
Filistéokuéra itĩndy opytávo ha nondyryvéi Israel rehe. Oikove aja Samuel, Ñandejára oñeñanduka filistéokuérape.
Umi táva oñemomba'e hague filistéokuéra, opyta jey Israelgua pópe, Ecrón guive Gat peve, ha Israel omopotĩ hetã filistéogui. Avei oiko py'a guapy Israelgua ha amorréo apytépe.
Samuel oiko Israelgua rendota ramo oikove aja pukukue.
Áñope peteĩ jey oho Betel, Guilgal ha Mispá rupi ombojovake haguã Israel guápe.
Upéi ou jey Ramáme, ha'e oikohápe. Upépe ombojovake Israel guápe hapépe avei omopu'ã Ñandejárape peteĩ altar.
Itujáma ramo, Samuel omoĩ Israel rendota ramo ita'ýrakuérape.
Ita'ýra peteĩha héra Joel, ha ita'ýra mokõiha, Abías. Mokõive oisãmbyhy upe távape hérava Beerseba.
Ita'ýrakuéra katu ndoikói itúva oiko haguéicha; ipláta pota ha oñembopopegua oporombojovakévo. Péicha omokarẽ upe hekópe guáva.
Upévare oñembyaty hikuái Israel myakãhára ha oho Samuel rendápe Ramáme,
he'i haguã chupe: “Nde tujáma ha nde ra'ykuéra ndoikói nde reiko haguéicha. Upévare emoĩ oréve ore ruvicha guasurã, ta ore sãmbyhy, ojejapoháicha opa tetã rupi.”
Samuel ipochy he'i haguére hikuái chupe: “Emoĩ oréve peteĩ mburuvicha guasu ore sãmbyhy haguã”, ha oñembo'e Ñandejárape.
Ñandejára he'i chupe: “Ejapo katu ha'ekuéra oipotáva. Nandévei ko hína, chévente ndachepotavéi huvicha ramo.
Ojapo haguéicha che rehe anohẽ guive chupekuéra Egíptogui ko'agãite peve, che rejávo oho haguã tupã ambue rapykuéri, péicha ojapo avei hikuái nde rehe.
Upévare ehendu ha'ekuéra ojeruréva. Rejapo mboyve upéva katu emombe'u porã chupekuéra mba'eichaguátapa upe mburuvicha guasu ha'ekuéra oipotáva.”
Samuel omombe'u tetãgua ojerurévape peteĩ mburuvicha guasu, upe he'ikáva Ñandejára.
Ha he'i chupekuéra: —Péichata hína upe mburuvicha guasu pene sãmbyhýtava: Ohenóita ñorãirõrã pende ra'ykuérape; chuguikuéra oĩ omoĩtava kárro ñorãirõrã arigua ramo, oĩ omoĩtava kavaju arigua ramo; ha ambue oñangareko haguã hese;
oĩ omoĩtava 1.000 ñorãirõhára ruvicha ramo, oĩ omoĩtava 50 ruvicha ramo. Oĩ peẽva omoĩtava omba'apo haguã ikokuépe, oñemitỹ ha omono'õvo, térã ojapo haguã tembiporu ñorãirõrã, térã kárro ñorãirõrãme guarã.
Oiporavóta avei pende rajykuéra apytégui hembiguairã, omohyakuã porã haguã chupe, hembi'u ombojy haguã ha ojapo haguã imbuja.
Oñemomba'éta pende yvy, pende parralty ha pende olivoty iporãvévare, ha ome'ẽta hembiguáikuérape.
Oñemomba'éta avei upe 10gui peteĩre opa pene rymbakuéragui ha ome'ẽta hembijokuái hóga guasu guápe.
Oipe'áta avei pende hegui pene rembiguái kuimba'e ha kuña, pene rymba guéi ha pene rymba vúrro iporãvéva ha omomba'apóta ijupe guarã.
Ogueraháta avei imba'erã 10gui peteĩ pene rymbakuéragui ha peẽme voi pene momba'apóta hembiguái ramo.
Ha ágã peñe'ẽ ngururu ramo upe mburuvicha guasu peiporavova'ekuére, Ñandejára nopenamo'ãi pende rehe.
Umi tetãgua katu ndoikuaaséi mba'eve ha he'i Samuélpe: —Marãve ndoikói. Roipota ore ruvicha guasurã,
roiko haguã umi tetã ambuéicha, ore sãmbyhy ha ore myakã haguã ñorãirõháme.
Samuel ohendu rire ha'ekuéra he'íva, omombe'u Ñandejárape,
ha Ñandejára he'i chupe: —Ehendu iñe'ẽ ha emoĩ chupekuéra huvicha guasurã. Upérõ Samuel he'i Israel guápe oho jey haguã hógakuérape.
Oiko peteĩ karai Benjamín ñemoñaregua hérava Quis, Abiel ra'y; Abiel, Seror ra'y; Seror, Becorat ra'y; Becorat, Afíah ra'y. Quis, karai johéi pyre ojeapóva mba'e ramo.
Ita'ýra peteĩ, mitã rusu pyahu ha iporãva, héra Saúl. Israélpe ndaipóri ha'éicha iporãva ha ijyvateve maymávagui; ijati'y guive ohasa chupekuéra.
Peteĩ jey okañy karai Quísgui hymba vúrrokuéra. Upérõ he'i ita'ýra Saúlpe: —Eraha ne irũrã peteĩ ñane mba'apohára ha tapeho peheka ñandéve ñane rymbakuéra.
Saúl oho Efraín yvyty rupi, ohasa yvy hérava Salisá rupi ha ndojuhúi hymba vúrro. Ohasa avei yvy rupi hérava Saalim ha Benjamín rupi ha ndojuhúinte avei.
Oguahẽvo yvýpe hérava Zuf, Saúl he'i iñirũme: —Jaha jey katu ógape. Oime arã taita ojepy'apyve hína ñande rehe, ñane rymbakuéragui.
Iñirũ katu he'i chupe: —Kóva ko távape oĩ peteĩ maranduhára ojeapóva tuicha mba'e ramo. Opa mba'e ha'e he'íva ojehu katuete. Jahána hendápe. Ikatu mba'e niko ha'e he'i moõ rupípa jahava'erã.
Saúl he'i chupe: —Jaha kuaa. Ha mba'e piko jaraháta chupe? Mbuja jepe ndajarekovéi ñande vosápe.
Iñirũ he'i chupe: —Kóina ápe platami. Ñame'ẽ chupe ohechauka haguã ñandéve ñande raperã.
(Ymave Israélpe, oĩ ramo oporanduséva Tupãme, he'i jepi: “Jaha mba'e rechahára rendápe”. Upérõ oñembohéra mba'e rechahára upe karaípe ha ko'ágã oñembohéra maranduhára.)
Saúl he'i iñirũme: —Jaha katu péicha ramo. Ha oho hikuái upe távape oĩháme upe karai marangatu.
Oho aja upe táva gotyo ojotopa hikuái kuñataĩnguéra ndive ohóva ykuápe ha oporandu chupekuéra: —Ko'ápepa oiko pe mba'e rechahára?
Ha'ekuéra he'i: —Hẽe amo gotyomive, ha peiko pya'éke. Péinako oguahẽ ramo hína ha oñembosako'i omymbajuka haguã ijyvatehápe.
Peguahẽ vove peheka chupe oho mboyve ijyvatehápe ojekaru haguã. Avave ndokarúi ha'e oguahẽ meve. Oikuave'ẽ raẽta mymbajuka ha upéi ojekarúta. Tapeho ko'ágã ha pejuhúta chupe.
Ha'ekuéra oho upe táva gotyo. Ha ha'ekuéra oguahẽvo, Samuel osẽ oho haguã upe ijyvateha gotyo.
Pe árape, Saúl oguahẽ mboyve, Ñandejára he'i ra'e péicha Samuélpe:
“Ko'ẽrõ, kóva ko órape, amboúta ne rendápe peteĩ kuimba'e Benjamingua ha upéva remboykéta chéve guarã oisãmbyhy haguã che retã Israel. Ha'e oipe'áta chupe filistéo pógui. Aiporiahurereko niko che retã guápe, oguahẽvo che apysápe isapukái.”
Samuel ohechávo Saúlpe, Ñandejára he'i chupe: “Kóva hína upe kuimba'e añe'ẽ hague ndéve. Ha'e oisãmbyhýta che retã guápe.”
Pe táva reike ypýpe Saúl oñemboja Samuel rendápe ha he'i chupe: —Ikatu piko eremi chéve moõpa opyta mba'e rechahára róga?
Samuel he'i chupe: —Che hína upe mba'e rechahára. Tereho che renonderã upe ijyvatehápe hapépe rekarúta che ndive. Ko'ẽrõ ko'ẽ mboyve reho kuaa ha amombe'úta ndéve opa mba'e reikuaaséva.
Umi ne rymba vúrro okañyva'ekue rehe ojapóma mbohapy ára, ani rejepy'apy. Ojejuhúma. Avei, opa mba'e iporãvéva Israélpe, nde ha nde rogagua mba'erãta hína.
Saúl he'i chupe: —Che niko Benjamín guánte hína, upe michĩvéva Israel ñemoñare guágui. Che rogagua katu upe michĩvéva umi Benjamín róga guágui. Mba'ére piko reñe'ẽ chéve péicha?
Samuel ogueraha hendive Saúl ha iñirũme, omoinge kotýpe ha omboguapy chupekuéra mesa akãme. Umi mesápe oguapýva, 30 rupi.
Upérõ Samuel he'i upe tembi'u ombojývape: —Eru pe so'o pehẽngue ha'eva'ekue ndéve remboyke haguã.
Pya'e upe tembi'u apoha oguenohẽ peteĩ hetyma ha huguaikue, ha omoĩ Saúlpe. Samuel he'i Saúlpe: —Kóina ápe ko oñemboykeva'ekue ndéve guarã. Ekaru, he'u! Ndéve guarã amboyke kuri, ko karu guasurã, ajapóva Israelguakuérape. Saúl okaru Samuel ndive upe árape.
Upéi oguejy hikuái upe ijyvatehágui ha oho táva gotyo. Upépe Samuel omoĩka Saúlpe huparã upe óga ape ári,
ha Saúl oke upépe. Pe ára ambuépe Samuel ohenói Saúlpe upe óga ape ári ha he'i chupe: —Epu'ã. Ikatúma reho. Saúl opu'ã. Upéi osẽ Samuel ndive tapépe.
Oĩma ramo hikuái upe táva rokápe, Samuel he'i Saúlpe: —Emondo ne irũme tenonde ha epyta ko'ápe, ta'e ndéve upe Tupã he'ikáva ndéve.
Upérõ Samuel oguenohẽ peteĩ ñandyry ryru ha oñohẽ Saúl akã ári, he'ívo chupe: —Ñandejára ne moĩ ko árape hetã Israel sãmbyhyhárõ. Nde reisãmbyhýta chupe ha reipe'áta umi hese ija'e'ỹvagui omongoráva chupe. Ha kóvata hína techaukaha Ñandejára ne moĩ hague Israel sãmbyhyhárõ:
Reho rire che rendágui rejuhúta mokõi kuimba'e Raquel oñeñotỹ hague ypýpe, upe héravape Selsah, Benjamín yvýpe. Ha'ekuéra he'íta ndéve ojejuhúma hague ne rymba vúrrokuéra rehekáva, ha nde ru ndojepy'apy veimaha hesekuéra, pende rehénte ojepy'apy ha oporandu mba'épa ikatu ojapo.
Reho tenondevévo reguahẽta upe yvyra máta Tabor pegua ha osẽta ne ruguãitĩvo mbohapy kuimba'e ohóva Betel gotyo omomba'e guasu haguã Tupãme. Peteĩ ogueraháta mbohapy kavara mácho, pe mokõiha ogueraháta mbohapy mbuja ha upe mbohapyha, peteĩ kaguy ryru vakapi.
Ne momaiteíta ha ome'ẽta ndéve mokõi mbuja. Ereko ne mba'erã.
Upéi reguahẽta Tupã táva Guibeápe oĩháme ñorãirõhára filistéo. Reikévo upe távape rejuhúta peteĩ maranduhára aty, ojeroky tarováva oguejývo tupaógui. Henondépekuéra oúta ombopúva mbaraka, mba'e pararã rory, mimby ha árpa.
Upérõ Ñandejára espíritu oñemomba'éta nde rehe, ha nde avei rejeroky tarováta ha'ekuéraicha ha oikóta nde hegui ambue kuimba'e.
Ojehu ramo ndéve ko'ã mba'e, ejapo upe rejuhu porãvéva ha Tupã ne pytyvõta.
Ha tereho tenonde Guilgálpe. Upépe ajotopáta ne ndive, aikuave'ẽ haguã mymbahapy ha mymbajuka joajurã. Eha'arõ upépe 7 ára che aguahẽ meve ha'e haguã ndéve upe rejapova'erã.
Saúl osẽ vove Samuel rendágui, Tupã omoambue chupe ipy'apy ha upe árape voi oiko opa umi mba'e he'iva'ekue chupe Samuel.
Upéi Saúl ha iñirũ oguahẽ Guibeápe ha umi maranduhára ojeroky tarováva ohuguãitĩ chupe. Upérõ Tupã espíritu oñemomba'e Saúl rehe ha ha'e ojeroky avei ha'ekuéraicha.
Ha opa umi oikuaáva chupe, ohechávo ojerokyha avei hendivekuéra he'i ojupe: “Ma'ẽmi Quis ra'y! Saúlgui oiko avei maranduhára!”
Peteĩ upepegua he'i: “Ha máva piko ko'ãva ru?” Upégui ou upe ñe'ẽnga: “Saúl nga'u piko maranduhára avei?”
Ojevy rire ipype, Saúl oguahẽ hógape.
Itio oporandu chupe ha iñirũme: —Mamo piko peho ra'e? Saúl he'i chupe: —Ore rymba vúrro piári. Ha ndorojuhúima ramo roho rohecha maranduhára Samuélpe.
Itio he'i chupe: —Ha mba'e he'i Samuel? Emombe'úna chéve.
Saúl he'i chupe: —He'i oréve ojejuhúma hague ore rymba vúrro. Saúl katu nomombe'úi chupe mba'eve upe he'iva'ekuégui chupe Samuel mburuvicha guasu rehegua.
Samuel ohenói opa Israel guápe táva Mispápe,
ha upépe he'i chupekuéra: —Péicha he'i Tupã Israel Jára: ‘Che poguenohẽva'ekue peẽ Israel guápe Egiptogua ha opa tetãgua ruvicha pende rerekóvagui ipo guýpe.’
Ko'ágã katu peẽ pemboyke Tupãme pende pe'ava'ekue opa mba'e vaígui ha pejerure hendaguépe mburuvicha guasu pene sãmbyhy haguã. Upévare peju ko'ágã Tupã renondépe oñoñemoñaregua ha oñopehẽngue javeve.
Upéi he'i Samuel oñemboja haguã opa Israel ñemoñaregua, ha upe po'a ho'a Benjamín guáre.
Upéi katu he'i oñemboja haguã Benjamín ñemoñaregua, ha upe po'aho'a Matrí génte guáre, ha chugui upe po'a ho'a Quis ra'y Saúl rehe. Ojeho ipiári ha ndojejuhúi.
Upévare oporandu jey hikuái Ñandejárape, oikuaa haguã oĩpa upépe Saúl. Ha Ñandejára he'i Saúl oĩha upépe ha okañy hague umi apéro apytépe.
Pya'e ojeho oñerenohẽ ikañyhágui. Ha Saúl oguahẽvo opavave renondépe, ojehecha ndaiporiha Israelgua ohasáva chupe ijati'ýgui.
Samuel oporandu opavavépe: —Pehechápa upe Ñandejára oiporavova'ekuépe mburuvicha guasurã? Ndaipóri Israelgua ikatúva oñembojoja hese! Opa Israelgua osapukái: —Víva ñande ruvicha guasu!
Upépe voi Samuel omombe'u tetã guápe upe hetã pyahu rembiapoukapy ha ohai kuatiápe omoĩva tupaópe. Upéi Samuel he'i opavavépe oho jey haguã hógape.
Saúl oho jey avei hógape opytáva Guibeápe, ha Tupã omokyre'ỹ heta ipy'a guasúvape omoirũ haguã chupe.
Oĩ jepe avei tapicha ahẽ he'íva: “Mávape piko oisãmbyhýta upéva!” Ojapo'i chupe ha noñembojái hendápe oguerohorývo.
Amón pegua mburuvicha guasu Nahas, oho táva Jabés Galaad pegua gotyo ha oñemohenda iñorãirõhára reheve ondyry haguã hese. Umi Jabés pegua katu he'ika chupe: —Ñañomoĩ peteĩ ñe'ẽme ha ropytáta nde po guýpe.
Nahas Amongua katu he'ika chupekuéra: —Jajapóta péicha peheja ramo aipe'auka peteĩ-teĩ pende hegui pende resa akatu, ikatu haguã péicha añembohory Israelguáre.
Upérõ Jabés pegua myakãhárakuéra he'ika chupe: —Ore ra'arõna 7 ára toromondo ñe'ẽ rerahaha Israel rupi, ha avave ndoúi ramo ore pytyvõ roñemoĩta nde pópe.
Umi ñe'ẽ rerahaha oguahẽ Guibeápe, oikohápe Saúl, ha omomarandu opavavépe. Opavave ojahe'o soro.
Upe vove Saúl oguahẽ kokuégui hymba guéikuéra reheve ha oporandu: —Mba'e piko ojehu peẽme? Mba'ére piko pejahe'o? Oñemombe'u chupe upe he'íva umi Jábesgui oúva.
Ohendúvo Saúl upéva, Tupã espíritu oñemomba'e hese, ha Saúl ipy'a renyhẽ pochy rendýgui.
Oipehe'ã mokõi guéi ha oguerahauka umi ipehẽngue Israel rupi. Umi herahaha he'iva'erã kóicha: “Oĩ ramo nomoirũiva Saúl ha Samuélpe oho haguã hendivekuéra, péicha ojejapóta hymba guéikuérare.” Opavave okyhyjeterei ha oĩ haguéicha osẽmbaite hikuái omoirũ haguã chupekuéra.
Saúl oipapa upe távape hérava Bézec umi oĩva, ha ojuhu oñembyaty hague 300.000 kuimba'e Israelgua ha 30.000 Judagua.
Upéi he'i umi ñe'ẽ reruha ouva'ekuépe: —Peje umi Jabés guápe, ko'ẽrõ asaje pyte roipe'ataha chupekuéra ipoguýgui. Umi ñe'ẽ reruha oho ha omombe'u upéva umi Jabés guápe, ha umíva ovy'aiterei,
ha he'ika hikuái Náhaspe: —Ko'ẽrõ roñemoĩta nde pópe rejapo haguã ore hegui rejaposéva.
Pe ára ambuépe Saúl omboja'o iñorãirõhára mbohapy atýpe ha ko'ẽ mboyve oike hikuái umi Moabgua rekohápe ha ojapo hikuái peteĩ jejuka nde'áva ijapytépekuéra asaje pyte peve. Umi opytáva hekove isarambipa ndopytái peve mokõi ojoykére.
Upéi umi tavagua he'i hikuái Samuélpe: —Máva piko umi he'iva'ekue Saúl ndaikatuiha ñane sãmbyhy? Eme'ẽ oréve umíva torojukapa.
Saúl katu ojoko chupekuéra he'ívo: —Ko árape nomanomo'ãi avave, Ñandejára ñane myakã rapu'ã haguére opa Israel guápe.
Ha Samuel he'i opavavépe: —Jahapa Guilgálpe ñamoñepyrũ haguã upépe ñane retã pyahu.
Opavave oho Guilgálpe ha upépe Ñandejára renondépe oguerosapukái Saúlpe mburuvicha guasúrõ. Upéi oikuave'ẽ hikuái Ñandejárape mymbajuka joajurã ha Saúl opa Israelgua ndive tuicha ovy'a.
Upéi Samuel he'i opa Israelgua renondépe: —Pehecháma ajapo hague opa mba'e pejeruréva ha ame'ẽ hague peẽme pende ruvicha guasurã.
Kóina ápe mburuvicha guasu pene sãmbyhyva'erã. Che katu che tuja ha che akã rapatĩmbáma, ha che ra'ykuéra oĩ pende apytépe. Che poisãmbyhyva'ekue che mitã rusu guive ko'agãite peve.
Ápe aime: oimérõ añemomba'e ra'e upe máva rymba guéi térã rymba vúrrore, oimérõ ajopy vai upe máva ndive térã ainupã ra'e chupe, oimérõ añembopopegua ra'e, ikatu peje Ñandejára ha mburuvicha guasu ha'e oiporavova'ekue renondépe ha che ahepyme'ẽta upe oje'éva.
Ha'ekuéra he'i: —Araka'eve nderejopýi ore ndive, naorenupãi ha nereñembopopeguái.
Samuel he'i: Ñandejára ha mburuvicha guasu ha'e oiporavova'ekue, mba'e renduhare hína peẽ ndapejuhúi hague che rehe mba'eve ivaíva. Ha'ekuéra he'i: —Upeichaite katu!
Upe rire Samuel he'i opavavépe: —Ñandejára hína upe oguenohẽva'ekue Egíptogui pende rukuéra ypykuépe, Moisés ha Aarón rupi,
Upévare peñembojáke tapombojovake Ñandejára renondépe, aromandu'ávo opa mba'e porã ha'e ojapova'ekue pende rehe ha pende rukuéra ypykuére.
Jacob ha iñemoñarekuéra oho ramo guare Egíptope, umi Egiptogua ojopyvai hendivekuéra, pende ru ypykue osapukái Ñandejárape ha ha'e omondo Moisés ha Aarónpe, ha oguenohẽva'ekue Egíptogui pende ru ypykuépe ha omohenda chupekuéra ko'ápe.
Ha'ekuéra katu hesarái Tupã Ijáragui, ha ha'e ome'ẽ chupekuéra Sísara pópe; upéva Hasor pegua mburuvicha guasu Jabín ñorãirõhárakuéra ruvicha. Ome'ẽ avei chupekuéra filistéo ha Moab ruvicha guasu pópe.
Upéi katu ha'ekuéra ombyasy Ñandejára renondépe oheja haguére chupe omomba'e guasu haguã Baal ha Astarté ra'ãngakuéra ha ojerure asy chupe oipe'a haguã chupekuéra hese ija'e'ỹva poguýgui, ome'ẽvo iñe'ẽ omomba'e guasu haguã chupe añónte.
Upérõ Ñandejára ombou Jerubaal, Barac, Jefté ha Samuélpe pende pe'a haguã pende rehe ija'e'ỹva poguýgui, ha péicha ikatuva'ekue peiko py'a guapýpe.
Peẽ katu pehechávo Amón pegua mburuvicha guasu Nahas ondyrytaha pende rehe, pejerure chéve mburuvicha guasu pene sãmbyhy haguã, peikuaa ramo jepe pende ruvicha guasu ha'eha Tupã pende Jára.
Peẽ pereko upe mburuvicha guasu peiporavova'ekue. Tupã pende Jára ome'ẽ peẽme upe mburuvicha guasu pejerureva'ekue.
Peẽ pemomba'e guasúrõ Ñandejárape ha pejapo ramo ha'e oipotáva, pehendu ramo iñe'ẽ ha napepu'ãi ramo hese, peiko ramo ha'e oipotaháicha, peẽ ha pende ruvicha guasu, oho porãta peẽme.
Napehendúi ramo iñe'ẽ ha pepu'ã ramo hese, Tupã pende Jára oñeñandukáta peẽme ha pende ruvicha guasúpe.
Ha ko'ágã peju ha pehecha ko mba'e rechapyrã ojapótava Ñandejára pene resa renondépe.
Ajépa ñaime hína trígo ñemono'õ árape ha ndokýiva upérõ? Che katu añembo'éta Ñandejárape ha ha'e omboúta ára sunu ha ama, peikuaa haguã Ñandejára oñanduha pejapo vai hague pejerurévo peteĩ mburuvicha guasu.
Upépe voi Samuel oñembo'e Ñandejárape ha upe vove ha'e ombou ára sunu ha ama; upérõ opavave okyhyjeterei Ñandejára ha Samuélgui.
Upévare opavave he'i Samuélpe: —Ejerure Tupã nde Járape ko'ã ne rembiguáire, ani haguã romano. Opa ore angaipa ári niko rombojo'a kóva, rojerurévo ore ruvicha guasurã.
Samuel he'i chupekuéra: —Ani pekyhyje. Ivaieterei niko añete upe pejapóva. Anínte pejei Ñandejáragui, ha pemomba'e guasu chupe pende py'aite guive.
Aníke peho tupã japu rapykuéri ndaikatúiva avavépe oipytyvõ, ndaha'éigui mba'eve.
Héra marangatu rehehápe Ñandejára ndohejamo'ãi hetã guápe. Ha'e niko ojapose pende hegui hetãgua tee.
Che katu ndaipotái Ñandejára oheja ajapo ivaíva henondépe nañembo'éivo pende rehe ha poheko mbo'éta peiko haguã tape iporã ha ikarẽ'ỹvare.
Pembyajéke Ñandejárape ha pejapo ha'e oipotáva hekoitépe ha pende py'aite guive. Upévante iporãma. Pene mandu'áke Ñandejára ojapo hague pende rehe hetaite mba'e porã.
Ha akóinte peikose ramo pene akã rehe ha pejapo ivaíva, ta'e porã mandi voi peẽme: peñehundíta peẽ ha pende ruvicha guasu.
Saúl ikaria'ypáma oñepyrũrõ guare oisãmbyhy, ha nambovýi áño oisãmbyhy rire,
oiporavo 3.000 ñorãirõhára Israelgua apytépe. Hendive opyta 2.000 táva Micmás héravape ha Betel yvytýpe ha umi 1.000 ambue opyta Jonatán ndive Gabáa Benjamín guápe. Hembyre Saúl omondo jey hógakuérape.
Jonatán ipu'aka filistéo ñorãirõhára rehe Guibeápe oĩva, ha filistéokuéra oikuaa upéva. Upérõ Saúl he'i oñembopu haguã turu upe tetãpýre oñemomarandu haguã hebréokuérape.
Opa Israelgua oikuaa Saúl ojuka hague filistéokuérape oĩva Guibeápe ha upévare filistéo ndaija'eiha Israelguáre. Upérõ opavave oñembyaty Saúl ndive Guilgálpe oñorãirõ haguã.
Filistéokuéra avei oñembyaty oñorãirõ haguã Israelgua ndive. Oguereko 30.000 kárro ñorãirõrã, 6.000 ñorãirõhára kavaju arigua ha hetaiterei yvy rupigua, yvyku'i guasu rembe'ýpe guáicha. Upéi oho hikuái Micmás gotyo ha oñemohenda upépe Bet-Avéngui kuarahy resẽ gotyo.
Israelgua vaípe ojecha oñemongorávo opa rupi ha ohopa okañy javoraikua, itakua, yvykua ha ita guasu kupe rupi.
Heta oĩ ohasáva ysyry Jordán mboypýri Gad ha Galaad gotyo, Saúl katu opyta Guilgálpe ha iñorãirõhárakuéra opyta hendive tuicha kyhyje reheve.
Upépe oha'arõ Saúl 7 ára he'i haguéicha chupe Samuel. Samuel katu noguahẽi Guilgálpe ha umi ñorãirõhára oñepyrũ oho Saúlgui.
Upérõ Saúl he'i: —Peru chéve mymba ñamymbahapy ha ñamymbajuka joajurã. Ha ha'e voi oikuave'ẽ upe mymbahapy.
Saúl oikuave'ẽmbávo upe mymbahapy oguahẽ Samuel. Saúl osẽ ohuguãitĩ ha omomaiteívo chupe.
Samuel katu he'i chupe: —Mba'ére piko rejapo upéva? Saúl he'i chupe: —Ahecháma ramo ojehopa ha nde nderejúi ere hague árape, filistéokuéra katu ijatypa Micmáspe,
aimo'ã ha'ekuéra outaha ondyry che rehe Guilgálpe añembo'e mboyve Ñandejárape. Upévare aikuave'ẽ che voi upe mymbahapy.
Samuel he'i chupe: —Nde tarova mba'e piko! Ne ñe'ẽ rendu rire Ñandejárape, ha'e nde rejava'erã mo'ã Israel ruvicha guasúrõ opa árape guarã.
Ko'ágã katu nandemo'ãvéima Israel ruvicha guasu. Ha'e oiporavóma peteĩ kuimba'e ojeroviaha ha omoĩma chupe ne rendaguépe hetãgua ruvicha guasúrõ, nderejapói haguére ha'e he'iva'ekue.
Ha upérõ voi Samuel oho Guilgálgui. Saúl oipapa ñorãirõhára oĩva hendive ha ojuhu 600 kuimba'e rupi.
Saúl, ita'ýra Jonatán ha umi ñorãirõhára oĩva hendivekuéra, opyta Guibeá Benjamín guápe, filistéokuéra opyta aja Micmáspe.
Mbohapy aty ñorãirõhára filistéokuéra jepe osẽ hekohágui ha peteĩ umi atýgui oho Ofrá gotyo, oĩva Sual yvýpe; upe ambue oho Bet-Horón gotyo,
ha upe mbohapyha, yvy ijyvateha gotyo, opu'ãva Seboím ñúme, yvy ojeiko'ỹha gotyo.
Opa Israel retãme ndaipóri avave fiérro rehe omba'apóva, filistéokuéra ndohejái haguére chupekuéra, oimo'ãgui péicha hebréokuéra ndaikatumo'ãiha ojapo kyse puku térã kyse yvuku.
Mayma Israelgua ohova'erã filistéo rendápe ohãimbe'eka haguã ijarádo rréja, ijasáda, ihácha térã ipíko.
Rréja ha asáda ñehãimbe'e rehe ojehepyme'ẽva'erã 7 grámo pláta rupi; hácha ñehãimbe'e rehe ha pikána ñembohakua rehe katu 4 grámo pláta rupi.
Upévare umi omoirũva Saúl ha Jonatán apytépe ndaipóri avave oguerekóva kyse puku térã kyse yvuku. Saúl ha Jonatán ñoite oguereko umíva.
Upe aja peteĩ filistéo aty oho páso Micmás gotyo.
Peteĩ ára Jonatán, Saúl ra'y, he'i iñirũme: —Eju jahasa ysyry mboypýri ha jaha ñandyry upe filistéo aty rehe oĩva upépe.Jonatán katu nomombe'úi mba'eve itúvape.
Itúva oñemohenda ra'e peteĩ ijyvateha apýpe, peteĩ granáda máta guýpe ojejykyihápe trígo, ha omoirũ chupe 600 ñorãirõhára.
Pe efod rerekuava'ekue upérõ Ahías. Kóva Ahitub ra'y ha Icabod sovríno; kóva Finees ra'y ha Elí niéto; upéva pa'iva'ekue tupao Sílope. Avave ndoikuaái Jonatán oho hague.
Upe aja ha'e oñeha'ã oguahẽ oĩháme upe filistéo aty. Pe ojehasa ha oĩ mokõi ita guasu pa'ũme, hérava Bosés ha Sene,
peteĩ nórte gotyo Micmás rovái ha upe ambue sur gotyo, Guibeá rovái.
Jonatán he'i iñirũme: —Jahasa mboypýri oĩháme upe ñande'ỹva aty. Ikatu mba'éko Ñandejára ñane pytyvõ. Chupe guarã niko ndahasýi mba'eve, ta heta térã ta mbovy umi oñorãirõva. Iñirũ he'i chupe:
—Ejapo katu ndéve iporãveháicha. Aime nde ykére ajapo haguã eréva chéve.
Jonatán he'i chupe: —Jahasáta mboypýri oĩháme umi kuimba'e ha jajechaukáta chupekuéra.
He'i ramo ñandéve ñaha'arõ haguã chupekuéra toguejy ñaĩháme, japytáta ha ndajajupimo'ãi oĩháme ha'ekuéra.
He'i ramo jajupi haguã, jajupíta. Upéva he'iséta Ñandejára omoĩha chupekuéra ñande pópe.
Ha péicha mokõive ojechauka upe filistéo atýpe. Ha'ekuéra ohechávo chupekuéra he'i ojupe: “Ma'ẽmi, osẽma umi hebréo ikañyhágui!”
Ha upérõ osapukái Jonatán ha iñirũme: —Pejupi ko'ápe, oĩ romombe'uséva peẽme! Jonatán he'i iñirũme: —Jaha katu, Ñandejára omoĩta chupekuéra Israelgua pópe.
Jonatán ojapyhara oiporúvo ipy ha ipo, ha iñirũ oho hapykuéri. Umi Jonatán oitývape yvýre, iñirũ ojuka upepete voi.
Péicha peteĩ hýupe Jonatán ha iñirũ ojuka 20 kuimba'e rupi peteĩ sapy'aitépe.
Opa oĩva tekohápe ha okápe okyhyjeterei. Umi ñorãirõhára aty ha umi ohóva oporomonda okyhyje avei. Upévo avei oiko yvy ryrýi ha tuicha oñemondýi filistéokuéra.
Umi ma'ẽhára oĩva Saúl ndive Guibeá Benjamín guápe ohecha filistéokuéra oñaniha opa gotyo sarambi kuépe.
Upérõ Saúl he'i iñirũnguéra ñorãirõhárape: —Peipapa, jahecha mávapa ndaipóri ñande apytépe. Ojejuhu ndaiporiha Jonatán ha iñirũ.
Pe árape Tupã efod oĩ Israelgua apytépe ha Saúl he'i Ahíaspe: —Eru ñandéve Tupã efod.
Saúl oñe'ẽ aja upe pa'i ndive, tuichave ohóvo filistéo rekohápe upe sarambi. Ha Saúl he'i pa'ípe: —Eru'ỹnte.
Upérõ Saúl ha iñorãirõhára oñombyaty ha ojeity ñorãirõme. Upe sarambi filistéo apytépe tuichaitereígui ha'ekuéra voi ojojukapa.
Avei umi hebréo aréma oikóva filistéokuéra ndive ha osẽva'ekue oñorãirõ haguã ijyke rehekuéra, ohasa Israelgua, Saúl ha Jonatánpe omoirũva, ykére.
Umi Israelgua okañyva'ekue Efraingua yvyty rupi, oikuaávo filistéokuéra ogueviha, ojepoi hapykuérikuéra ojuka haguã.
Pe ñorãirõ ojepyso Bet-Avén peve, ha Ñandejára omoñakã rapu'ã upe árape Israélpe.
Israelgua katu ikuepa upe árape, avave ndo'úi haguére mba'eve. Saúl niko ome'ẽ ra'e iñe'ẽ Tupã rérape he'ívo: “Upe ho'úva oimeraẽ mba'e ñorãirõ opa mboyve, omanóta.”
Umi ñorãirõhára oguahẽ peteĩ ka'aguýpe oĩháme eíra.
Ýicha osyry rei upe eíra yvýre ha avave ndopokói hese okyhyjégui Saúlgui.
Jonatán katu nohendúi ra'e upe ñe'ẽ itúva he'iva'ekue ha omoinge peteĩ káva raitýpe upe yvyra ipópe oguerekóva ha ho'u ijeíra. Upérõ pya'eterei hetia'e jey.
Peteĩ Israelgua ñorãirõhára he'i chupe. —Nde ru he'i ojejukataha ho'úva oimeraẽ mba'e ha upéva rehe opavave ikuepáma ñembyahýigui.
Jonatán he'i: —Che ru ojapo ivaietereíva ñane retãme guarã. Rehecháma mba'eichaitépa che retia'e ha'u rire ko eíra michĩmi,
ha ikyre'ỹeteveva'erã mo'ã opavave ho'u rire upe oipe'ava'ekue filistéokuéragui. Ñahundieteva'erã mo'ã chupekuéra.
Pe árape Israelgua ipu'aka filistéokuérare, oñorãirõvo Micmás guive Aialón peve. Ñorãirõhára Israelgua katu ikuepa,
ha upéva rehe ipahápe ojepoi umi mba'e ári oipe'ava'ekue filistéogui; ojuka upe yvýpente ovecha, vaka ha tóro ra'y ha ho'u ho'o opa huguy reheve.
Ha oĩ ohova'ekue he'i Saúlpe: —Ojejapo hína ivaíva Ñandejára renondépe oje'úvo so'o huguy reheve. Upérõ Saúl he'i umi omomarandúvape: —Pembyapajeréi chéve ko'a peve peteĩ ita guasu.
Upéi tapeho peje chupekuéra, peteĩ-teĩ togueru chéve itóro térã ijovecha, tojuka ha to'u ko'ápe ha ani iñangaipa Ñandejára renondépe ho'úvo huguy reheve. Pe pyharépe voi peteĩ-teĩ ogueraha itóro ha ojuka upépe.
Saúl omopu'ã upépe altar Ñandejárape, ha upe altar ha'e upe ha'e ojapo raẽva'ekue.
Upéi he'i Saúl: —Jaguejy ko pyharépe voi ñamuña filistéope ha jaike chupekuéra ñemondápe ko'ẽmba peve, jaheja'ỹ rehe avavépe hekove. Opavave he'i: —Ejapo iporãveháicha ndéve. Pe pa'i katu he'i: —Ñaporandu raẽna Tupãme.
Upérõ Saúl oporandu Tupãme: —Amuñátapa filistéokuérape? Reme'ẽtapa chupekuéra ore pópe? Ha Tupã nde'íri chupe mba'eve upe árape.
Upémarõ Saúl he'i: —Peñembojáke peẽ mburuvichakuéra ha peheka mávapa iñangaipa ra'e ko árape.
Ame'ẽva'ekue che ñe'ẽ Tupã Israel pytyvõha rérape upéva omanotaha, taha'e jepe che ra'y tee Jonatán. Avave nde'íri mba'eve.
Upévare Saúl he'i opa Israel guápe: —Peñemoĩ peẽ ko'a gotyo. Che ra'y Jonatán ha che roñemoĩta amo gotyo. Opavave he'i chupe: —Ejapo ndéve iporãveháicha.
Upérõ Saúl he'i: Tupã Israel Jára, mba'ére piko nderéi mba'eve ko árape ne rembijokuáipe? Oime ramo che térã che ra'y Jonatán rojapo ra'e ivaíva, roitývo upe po'a, tosẽ Urim. Oime ramo ne retã Israelgua ra'e umi hembiapo vaíva, tosẽ Tumim. Pe po'a ho'a Jonatán ha Saúl rehe, ha Israel opyta ipotĩ tembiapo vaígui.
Upéi Saúl he'i: —Peity po'a che ra'y Jonatán rehe ha che rehe. Ha upe po'a ho'a Jonatán rehe.
Upévare Saúl he'i Jonatánpe: —Emombe'u chéve mba'épa rejapo ra'e. Jonatán he'i: —Ha'u kuri eíra michĩmi amyakỹvo káva raitýpe peteĩ yvyra arekóva che pópe. Ápe aime. Ndakyhyjéi amano haguã ajapo haguére upéva.
Saúl osapukái: Tupã ta che nupã rasyeterei ne remanói ramo Jonatán!
Opa Israelgua katu he'i Saúlpe: —Ndaikatúi omanóvo Jonatán! Ha'énte voi omoĩ kuri Israel pópe filistéokuérape! Tereikuaa porã mandi voi: Ñandejára rekovére ro'e ndéve ndo'amo'ãiha yvýre peteĩ iñakã raguénte jepe! Pe ojapova'ekue ha'e ko árape, ojapo Tupã oĩgui hendive. Péicha rupi Israelgua ndohejái omano Jonatán.
Saúl katu okyhyje omuña haguã filistéokuérape ha oheja ha'ekuéra oho jey hetãme.
Péicha Saúl oñemomba'e Israel retã sã rehe ha opa rupi oñorãirõ Israel rehe ija'e'ỹva ndive. Umívava'ekue: Moab, Amón, Edom, Sobá pegua mburuvicha guasu ha filistéokuéra. Ha mamo ohohápe, ipu'aka hesekuéra.
Ombyaty ñorãirõhára ha ipu'aka Amalec guáre; péicha rupi omopotĩ Israel mondaha atýragui.
Saúl ra'ykuérava'ekue: Jonatán, Isví ha Malquisúa. Itajýra mokõ ikatu: Merab upe tuichavéva ha Mical ikypy'y.
Saúl rembireko héra Ahinóam, Ahimaas rajy. Iñorãirõhárakuéra ruvicha héra Abner, Ner ra'y. Ner, Saúl tiova'ekue.
Quis, Saúl ru ha Ner, Abner ru, Abiel ra'yva'ekue.
Filistéokuéra oñorãirõ pochyeterei Saúl oikove aja pukukue, ha upévare Saúl oiporavova'erã ñorãirõrã umi kuimba'e imbareteve ha ipy'a guasuvéva.
Peteĩ jey Samuel he'i Saúlpe: —Ñandejára che mbouva'ekue romoĩ haguã hetã Israel ruvicha guasúrõ. Upévare, ehendu ko Ñandejára he'ikáva ndéve:
Ñandejára ipu'akapáva kóicha he'i: “Ainupã rasýta Amalec guápe upe ojapova'ekuére Israelguáre: osẽva'ekue hikuái ohenonde'a chupekuéra, ha'ekuéra ou ramo Egíptogui.
Upévare tereho ha endyry hesekuéra, ehundi opa imba'éva reheve ha aníke reiporiahurereko avavépe: ejuka kuimba'e ha kuña, mita'i ha mitãkambu, tóro, ovecha, kaméllo ha vúrro.”
Saúl ohenói ha oipapa hetã guápe Telaímpe. Oĩ 200.000 kuimba'e Israelgua oñorãirõva yvy rupi ha 10.000 Judagua.
Upéi Saúl oho Amalec pegua táva guasu gotyo ha oñemohenda ysyry rembe'ýpe.
He'i quenítakuérape: —Pejeíke Amalecgua apytégui, ani haguã pohundi hendivekuéra; peẽ niko pende py'a porãva'ekue Israelgua ndive ou ramo Egíptogui. Quenítakuéra ojei Amalécgui.
Upérõ Saúl ondyry Amalec guáre, Havilá guive Sur reike peve, oĩva Egipto rembe'ýpe, ha ipu'aka hesekuéra.
Omyakãsã huvicha guasu Agag ha ojuka opa iñorãirõhárape.
Saúl ha iñorãirõhára oheja hekove Agágpe ha ndojukái ovecha, tóro, tóro ra'y ha ovecha mácho iporãve ha ikyravéva, nohundíri avei umi mba'e iporãva; umi itujakue ha ojepota'ỹvante ohundi.
Upérõ Ñandejára he'i Samuélpe:
—Ambyasy aiporavo haguére mburuvicha guasúrõ Saúlpe. Ojei niko che hegui ha ndojaposéi upe che ha'éva. Samuel ndovy'avéi ha pyhare pukukue oñembo'e Ñandejárape.
Pe ára ambuépe opu'ã ko'ẽ mboyve oho haguã Saúl rendápe ha oje'e chupe oho hague Carmel gotyo, omopu'ã hague upépe ita ñembo'y mandu'arã ha upéi ojere hague ha oho oguejy Guilgal gotyo.
Upérõ Samuel oho oĩháme Saúl, ha Saúl he'i chupe: —Ñandejára ta nde rovasa. Ajapóma ha'e he'iva'ekue.
Samuel katu he'i chupe: —Ha mba'e piko he'ise aipo ramo umi ovecha rasẽ ha tóro mburea ahendúva hína?
Saúl he'i: —Kuimba'ekuéra ogueru hikuái Amalec guágui umi ovecha ha tóro iporãvéva oikuave'ẽ haguã Ñandejára nde Járape mymbajuka ramo; hembyre katu rohundipa.
Samuel katu oñe'ẽ joko chupe he'ívo: —Ekirirĩ, tamombe'u ndéve upe Ñandejára he'iva'ekue chéve ange pyhare. Saúl he'i chupe: —Eñe'ẽ katu!
Samuel he'i chupe: —Nde voi rejeapo'iva'ekue nde jupe, ne mandu'ápa? Ñandejára katu ndeporavo Israel ruvicha guasurã.
Ko'ágã Ñandejára he'i kuri ndéve rehundiete haguã umi Amalecgua ahẽme, opyta'ỹ haguã mba'eve chuguikuéra.
Mba'érepa remboyke ha'e he'iva'ekue ha reñongatu ne mba'erã upe Amalecgua mba'ekue, rejapóvo ivaíva Ñandejára renondépe?
Saúl he'i: —Che ajapo he'i haguéicha Ñandejára: amyakãsã Amalecgua ruvicha guasu Agag ha aru ko'ápe ha ahundi Amalec guápe.
Ñorãirõhárakuéra katu, umi ovecha ha tóro oñehundiva'erã mo'ãgui, oiporavo iporãvéva ha ogueru oikuave'ẽ haguã Guilgálpe mymbajuka ramo Ñandejárape.
Upérõ Samuel he'i: Ñe'ẽ rendu upe Ñandejárape ombovy'áva, ndaha'éi mymbajuka, mymbahapy. Oipota ojejapo ha'e he'íva, hendaguépe ndoipotái mymbajuka, térã ovecha mácho kyrakue.
Pe Ñandejárare opu'ãva ha upe paje apohára, mokõive iñangaipa joja. Pe iñe'ẽ nohenduséiva ojogua, ta'ãnga renondépe oñesũvape. Ñandejára ñe'ẽ remboyke haguére, mburuvicha guasúrõ nandepotavéi.
Upérõ Saúl he'i Samuélpe: —Ajapo niko añete upe ivaíva amboykévo upe Ñandejára he'iva'ekue ha ne ñe'ẽ. Israel guágui akyhyje ha upéva rehe ajapo ha'ekuéra ojeruréva.
Ajerure reheja rei haguã che angaipa ha reju haguã che ndive amomba'e guasu Ñandejárape.
Samuel he'i chupe: —Ndahamo'ãi ne ndive remboyke haguére Ñandejára ñe'ẽ, ha ko'ágã ha'e ne mboyke Israel ruvicha guasúrõ.
Samuel ojere oho haguã, Saúl katu ipojái ijahoja ruguáire ha omondoro chugui.
Upérõ Samuel he'i Saúlpe: —Péicha Ñandejára omondoróma ko'ágã nde hegui tetã Israel. Oipe'áma nde hegui ome'ẽ haguã ambuépe iporãvéva nde hegui.
Ñandejára niko hína Israélpe omimbipa ha ha'e ndaijapúi ha nombyasýi. Ndaha'éi ñandeichagua ombyasy haguã.
Saúl he'i jey: —Ajapo ivaíva. Opáichavo ajerure ndéve che apo haguã mburuvicha guasúrõ myakãhára ha Israelgua renondépe. Upévare eju che ndive amomba'e guasu haguã nde Járape.
Upémarõ Samuel oho jey Saúl ndive ha Saúl omomba'e guasu Ñandejárape.
Upéi Samuel he'i: —Peru chéve ko'ápe Amalec ruvicha guasu Agag. Agag ou kyhyje'ỹ rehe Samuel rendápe, oimo'ãgui ohasáma hague ivaíva ha ndojejuka asy mo'ãi.
Samuel katu he'i chupe: —Nde kyse pukúpe rehejava'ekue imemby'ỹ rehe hetaiterei kuñáme. Upeichaite avei opytáta ko'ágã nde sy. Ha upe vove, Samuel ombo'i chupe Guilgálpe Ñandejára renondépe.
Upéi oho jey Ramáme, ha Saúl oho jey hógape oĩva Guibeá Saúl guápe.
Samuel ndohechavéi Saúlpe araka'eve, heta ombyasýrõ jepe Ñandejára ndoipotavéi haguére chupe Israel ruvicha guasurã.
Ñandejára he'i Samuélpe: —Araka'e pevépa rerombyasýta Saúlpe? Ndaipota véima ha'e oiko Israel ruvicha guasúrõ. Emyenyhẽ ñandyrýgui ne ñandy ryru ha tereho Jesé Belengua rógape. Aiporavóma Israel ruvicha guasurã peteĩ kuimba'e ita'ýrakuéra apytépe.
Samuel he'i chupe: —Mba'éichapa ajapóta? Saúl oikuaa ramo che jukáta. Ñandejára he'i chupe: —Eraha peteĩ vakílla ha ere reikuave'ẽtaha chéve mymbajuka.
Ere Isaípe toho mymbajukahápe ha che ha'éta ndéve upe rejapova'erã. Emboyke chéve mburuvicha guasurã upe che ha'étava ndéve.
Samuel ojapo upe Ñandejára he'iva'ekue chupe. Oguahẽvo Belénpe, myakãhára upe táva pegua osẽ huguãitĩvo tuicha kyhyje reheve ha oporandu hikuái chupe: —Rerúpa py'a guapy rejúvo karai marangatu?Samuel he'i chupekuéra: —Ani pekyhyje, aju amymbajukávo Ñandejárape. Peñemopotĩ ha pe che moirũ mymbajukahápe. Upéi Samuel omopotĩ Jesé ha ita'ýrakuérape ha he'i chupekuéra ou haguã mymbajukahápe.
Ha'ekuéra oguahẽvo Samuel ohecha upe héravape Eliab ha he'i ipype: “Katuete kóva hína upe kuimba'e Ñandejára oiporavóva mburuvicha guasurã”.
Ñandejára katu he'i chupe: “Ani rema'ẽ hova rehe térã ijyvatekuére. Che ndaipotái chupe. Che nama'ẽi peẽicha. Peẽ pema'ẽ upe kuimba'e rováre, che katu ama'ẽ ipy'apýre.”
Upérõ Jesé ohenói Aminadábpe ha ombohasa Samuel rendápe; Samuel katu he'i: —Kóvape ndoiporavói avei Ñandejára.
Upéi Jesé ogueru Samápe. Samuel katu he'i: —Kóvape ndoiporavói avei.
Jesé ohechauka 7 ita'ýra Samuélpe, ha Samuel he'i chupe avavépe ndoiporavoiha Ñandejára.
Ipahápe oporandu chupe: —Ndaiporivéipa nde ra'y? Jesé he'i: Oĩ gueteri upe michĩvéva oñangarekóva hína ovecháre. Samuel he'i: —Ehenoika chupe. Ha'e ou rire jaguapýta jakaru.
Jesé ohenoika chupe: upe mitã rusu hova pytã, hesa porã ha ijuky. Ñandejára he'i Samuélpe: —Kóva ha'e! Epu'ã emoingo chupe mburuvicha guasúrõ.
Upépe voi Samuel oguenohẽ iñandyry ryru ha ityke'ýrakuéra renondépe omoingo Israel ruvicha guasúrõ upe mitã rusúpe hérava David. Upe guive Ñandejára espíritu oñemomba'e David rehe. Upéi Samuel oho jey Ramáme.
Upe aja Ñandejára espíritu ojei Saúlgui ha peteĩ espíritu aña, Ñandejára remimbou, ombopy'a tarova chupe.
Upévare umi omba'apóva chupe guarã he'i chupe: —Rehechaháicha ore ruvicha guasu, peteĩ espíritu aña omboúva ndéve Ñandejára, ne mbopy'a tarova hína.
Upévare emondo ne rembijokuái oheka haguã ndéve peteĩ árpa mbopuha, reñeñandu porãve haguã rehendúvo arpapu, ou ramo ne myangekói upe espíritu aña.
Saúl he'i: —Peheka katu peteĩ ombopu porãva ha peru chéve.
Upérõ peteĩ ha'ekuérava he'i: —Ahecha peteĩ Jesé Belengua ra'y, ombopu porãva; hi'arive ñorãirõhára py'a guasu, oñe'ẽ kuaa, ijuky ha Ñandejára oĩ hendive.
Upérõ Saúl omondo hembijokuái Jesé rendápe he'i haguã chupe: “Embou chéve nde ra'y David, upe ovecha rerekua.”
Jesé omondo ita'ýra David Saúlpe ha heseve omondo peteĩ vúrro ogueraháva ijapére peteĩ ajaka mbuja, kaguy peteĩ hyru vakapípe ha peteĩ kavara ra'y.
Péicha oguahẽ David Saúl rendápe ha opyta omba'apo chupe. Saúl ojepokuaa hese ha omoĩ chupe ipytyvõhára ramo.
Saúl omondo iñe'ẽ Isaípe ojerurévo chupe David rehe, he'ívo: “Topytána che ndive, ajepokuaaitereíma niko hese.”
Ha péicha upe espíritu aña Ñandejára remimbou ombopy'a tarova ramo Saúlpe, David ombopu hi'árpa. Péicha Saúl oñeñandu porãve ha upe espíritu aña ojei chugui.
Filistéokuéra oñembyaty ñorãirõrã Judagua távape hérava Socó ha oñemohenda oñorãirõ haguã ñúme hérava Efes-Damim, Socó ha Azecá pa'ũme.
Saúl ha Israelgua katu oñembyaty ha oñemohenda Elá ñúme, oñorãirõ haguãicha filistéokuéra ndive.
Filistéokuéra oñemohenda peteĩ yvytýpe ha Israelgua upe yvyty hovái guápe ha ipa'ũmekuéra oĩ peteĩ ñu.
Peichaháguinte filistéokuéra apytégui osẽ peteĩ ñorãirõhára ipukúva 3 métro. Héra Goliat, táva Gat pegua.
Iñakãre oguereko akã mo'ãha vrónse ha hete mo'ãha avei vrónse, ipohýiva 55 kílo.
Vrónse avei umi hetyma mo'ãha ha pe kyse yvuku ogueraháva ijati'ýre.
Upéva ýva ipuku ha ipoguasu ojogua yvyrápe ojeporúva poyvi jepyahápe ha upéva apỹi fiérro guigua, ipohyivéva 6 kílogui. Henonderã oho ipytyvõhára.
Goliat oñembo'y ha osapukái ñorãirõhára Israel guápe: —Maerã piko pesẽ peñemohenda ñorãirõrã? Che hína filistéo, peẽ katu Saúl rembiguái. Peiporavo peteĩ pende apytégui osẽ haguã oñorãirõ che ndive.
Ipu'aka ramo che rehe, ore pene rembiguáita; che pu'aka ramo hese katu, peẽ ore rembiguáita.
Ko árape che amoñarõ Israelgua ñorãirõhárape: peme'ẽ chéve peteĩ kuimba'e oñorãirõ haguã che ndive.
Saúl ha opa Israelgua ohendúvo ko'ã ñe'ẽ ipy'a mano ha okyhyjeterei.
Oĩ peteĩ kuimba'e hérava Jesé Belengua, itujámava upérõ. Ha'e 8 ita'ýra,
ha mbohapy ita'ýra tuichavéva oho Saúl ndive ñorãirõháme. Pe ijypykue héra Eliab, upe riregua héra Aminadab, ha pe mbohapyha, Samá.
David pe ipahague. Umi mbohapy tuichavéva oĩ Saúl ndive tekohápe,
David katu oho jepi tekohápe ha ou jey Belénpe oñangareko haguã itúva ovechakuérare.
Upe aja, pe filistéo osẽ jepi omoñarõ haguã Israel guápe pyhareve ha ka'aru, ha péicha ojapo 40 ára pukukue.
Peteĩ jey Jesé he'i ita'ýra Davídpe: —Tereho tekohápe ha eraha nde ryke'ykuérape ko 20 kílo trígo maimbe ha ko'ã 10 mbuja.
Eraha avei ko'ã 10 kesu nde ryke'ykuéra ruvichápe. Ehecha mba'éichapa oiko nde ryke'ykuéra ha eju emombe'u chéve.
Upe aja Saúl, David ryke'ykuéra ha opa Israelgua oĩ Elá ñúme ha oñorãirõ filistéokuéra ndive.
David opu'ã ko'ẽ mboyve, oheja ijovechakuéra peteĩ ovecha rerekuápe, ohupi ijape rehe imatúla ha oho tekoha gotyo, he'i haguéicha chupe Jesé. Oguahẽvo tekohápe umi ñorãirõhára osẽta hína ñorãirõme ha osapukái joa hikuái.
Israelgua ha filistéo oñemohenda ñorãirõrã ojohovái.
David oheja imatúla pe árma ha hi'upy rerekuápe, ha pya'e oho oike ñorãirõhára apytépe oporandu haguã ityke'ýrakuérape mba'éichapa oiko.
Oñe'ẽ aja hendivekuéra, pe ñorãirõhára filistéo hérava Goliat táva Gat pegua, osẽ filistéo apytégui ha omoñarõ jey Israel guápe jepiguáicha. David ohendu upéva.
Umi Israelgua ohechávo pe kuimba'épe, okyhyjeterei ha okañy chugui,
he'ívo: “Pehechápa! Osẽ jeýma omoñarõvo Israel guápe! Upe ipu'akávape hese, ñande ruvicha guasu ome'ẽta heta mba'e, ome'ẽta chupe itajýra hembirekorã ha hogagua ndopagamo'ãi impuésto.”
Upérõ David oporandu umi ijyke rehe oĩvape: —Mba'épako oñeme'ẽta pe kuimba'épe ko filistéope ojukáva, ha péicha ojohéiva upe jejahéi ojapóva Israel rehe? Ha máva piko pe filistéo Tupãme oguerovia'ỹva, oñarõ haguã péicha Tupã oikovéva ñorãirõhára rehe?
Ha'ekuéra he'i jey chupe mba'épa oñeme'ẽta pe filistéope ojukávape.
David ryke'y Eliab katu, ohendúvo ha'e oñe'ẽha umi kuimba'e ndive, ipochyeterei ha he'i chupe: —Maerã piko reju ra'e? Ha mávape piko reheja umi nde ovecha mbovymíre rekóva yvy ojeiko'ỹháme? Aikuaa porã, akã hatã ha ñorãirõ rehechaséguinte rejuha hína.
David he'i chupe: —Ha mba'e piko che ajapo ko'ágã? Añe'ẽnte niko!
Upéi ojere ityke'ýragui ha oporandu pe ambuépe, ha péichante avei oñe'ẽ chupe.
Oĩ ohendúva pe David he'íva ha oho omombe'u Saúlpe. Saúl ohenoika chupe.
Upérõ David he'i Saúlpe: —Ani avave ojepy'apy ko filistéore, che ruvicha guasu. Che añorãirõta hendive.
Saúl he'i chupe: —Mba'éicha piko nde rehóta reñorãirõ ko filistéo ndive? Ne mitãiterei, ha'e katu imitã guive voi oñorãirõva.
David he'i chupe: —Ta'éna ndéve, che ruvicha guasu: che añangareko ramo che ru ovechakuérare, ou ramo león térã óso ogueraha peteĩ che ovecha,
amuña chupe ha aipe'a jey hãinguágui che ovecha. Ha ojeity ramo che ári, aipyhy hañykãgui ha ambyepoti heta porã ajuka peve.
Taha'e león térã óso, ajukava'erã katuete. Ko filistéope, Tupãme oguerovia'ỹvape, ojehúta péicha avei, oñarõ haguére Tupã oikovéva ñorãirõhárakuérare.
Tupã che pe'ava'ekue león ha óso rãinguágui, che pe'áta avei ko filistéo pógui. Upérõ Saúl he'i chupe: —Tereho katu ha Tupã ta ne moirũ!
Upéi Saúl omondeka Davídpe umi ao ha'e oiporúvape. Omoĩka iñakãre akã mo'ãha ha hetére tete mo'ãha.
Ipahápe David omosãingo iku'a jopyha rehe kyse puku ha oñeha'ã oguata péicha. Ndojepokuaái umi mba'ére ha he'i Saúlpe: —Ndaikatúi aguata areko ramo ko'ã mba'e che apére. Ndajepokuaái hesekuéra. Upérõ oipe'apa umi mba'e,
ipojái pe yvyra ipo peguáre, oiporavo 5 itasỹi apu'a ysyrýgui ha omoinge ivosápe. Upéi osẽ hi'ónda ipópe upe filistéope.
Pe filistéo avei oñemboja mbegue katu oúvo David gotyo ha henonderã ouipytyvõhára.
Pe filistéo oma'ẽ David rehe, ha ohechávo peteĩ mitã rusu rova pytãmiha ijukýva, ojapo'i chupe,
ha he'i: —Che piko jagua mba'e reju haguã chéve yvyra nde pópe? Ha ojahéi hese itupã rérape.
Upéi he'i chupe: —Eju ko'ápe tame'ẽ ne re'õngue yryvu ha tymba ñarõme hembi'urã!
David he'i chupe: —Nde reju chéve kyse puku ha kyse yvuku reheve, che katu aju ndéve Tupã ipu'akapáva, Tupã Israelgua ñorãirõhára Jára rérape. Umívape nde remoñarõ reikóvo.
Ko'ágã Tupã ne me'ẽta che pópe ha ko árape voi rojukáta ha roñakã'óta. Ha filistéo ñorãirõhára re'õnguekuéra ahejáta yryvu ha tymba ñarõme hembi'urã. Péicha opavave ko yvy ári oikuaáta oĩha Tupã Israélpe.
Opa ko'ápe ijatýva oikuaáta Tupã ndoporope'aiha jejopy vaígui kyse puku térã kyse yvukúpe. Tupã hína pe oñorãirõta ha pene me'ẽtava ore pópe.
Pe filistéo oñemongu'e ha osẽ Davídpe. Ha'e avei pya'e osẽ ha oñemoĩ filistéo renondépe,
opo'ẽ ivosápe, oguenohẽ peteĩ ita, omoĩ hi'óndape, oha'ã pe filistéope ha ojapi chupe isyva mbytetépe. Pe ita ojejakutu ha oike isyváre, Pe filistéo ho'a ovapývo.
Péicha David ipu'aka pe filistéore. Peteĩ ónda ha peteĩ itápente David oity chupe yvýre. Ha ndoguerekóigui kyse puku,
pya'e oñemboja pe filistéo oĩháme, ohekýi chugui ikyse puku ha pype ojuka chupe. Upéi oñakã'o. Filistéokuéra ohecháma ramo iñorãirõha imbaretevéva re'õngue, oguevipa.
Upérõ Israel ha Judagua ñorãirõhára opoi yvytúre isapukái ha osẽ omuña chupekuéra táva Gat reike ha táva Ecrón rokẽ meve. Pe tapére ohóva Saaraim guive Gat ha Ecrón peve, ojehecha opa rupi filistéokuéra re'õngue.
Omuña rire filistéokuérape Israelgua ou jey. Upéi oho filistéo rekohápe ha ogueraha opa mba'e ha'ekuéra ohejava'ekue.
Upérõ David ipojái pe filistéo akãngue rehe ha ogueraha Jerusalénpe. Hi'ármakuéra katu oheja hóga vakapípe.
Saúl oporandu ra'e iñorãirõhárakuéra ruvicha Abnérpe, ohechávo David osẽha oñorãirõvo filistéo ndive: —Abner, máva piko pe mitã rusu ru?
Abner he'i chupe: —Ndaikuaái che ruvicha guasu. —Eikuaa ñandéve mávapa, he'i chupe Saúl.
Upévare, oúvo David pe filistéo akãngue ipópe, Abner ogueraha chupe Saúl rendápe,
ha ha'e oporandu chupe: —Ne mitã, máva ra'y piko nde? David he'i chupe: —Jesé Belengua ra'y hína che, che ruvicha guasu.
David oñe'ẽmba rire Saúl ndive, Jonatán oiko David irũ tee ramo ha ohayhu chupe ijupetéicha.
Saúl katu upe árape voi ogueraha chupe hógape ha ndohejái oho jey itúva rógape.
Jonatán ha David ome'ẽ ojupe oñoñe'ẽ ha'évo oñoirũ tee opa árape guarã, Jonatán ohayhúgui Davídpe ijupetéicha.
Upéi Jonatán oipe'a ijahoja ha ijao ha ome'ẽ Davídpe, ikyse puku, ihu'yha iku'a jopyha reheve.
David ikatupyryeterei ojapo haguã opa mba'e he'íva chupe Saúl ha upévare Saúl omoĩ chupe ñorãirõhára ruvicha ramo. Kóva ombovy'a opavavépe ha Saúl ñorãirõhárakuérape avei.
David ojuka rire Goliátpe ha ñorãirõhárakuéra ou jeývo ñorãirõhágui, opa Israel pegua távagui osẽ joa kuñakuéra mburuvicha guasu Saúl ruguãitĩvo. Vy'a pópe opurahéi hikuái ha ojeroky imba'e pararã rory ha iplatíllo púpe.
Opurahéi ha ojeroky aja, kuñakuéra he'i jepi: Saúl ojuka 1.000 kuimba'e, David katu 10.000.
Kóva ombopochyeterei Saúlpe, ha he'i: —Davídpe ome'ẽ 10.000 voi, chéve katu 1.000 añónte. Ko'ẽrõitéma omoĩne chupe mburuvicha guasúrõ. Upévantema hemby!
Upe guive Saúl ndojeroviavéi David rehe.
Pe ára ambuépe peteĩ espíritu aña, Tupã remimbou, oñemomba'e Saúl rehe, ha ha'e oiko itarova vaicha hóga rupi. David ombopu hína hi'árpa jepiguáicha, ha Saúl oguereko ikyse yvuku ipópe.
Peichaháguinte Saúl omopu'ã ikyse yvuku ojakutu haguãicha Davídpe tápiare. David katu ojehekýi jey-jey chugui.
Saúl okyhyje Davídgui Ñandejára oipytyvõgui Davídpe ha noipytyvõvéi chupe. Upévare omondo chupe ñorãirõhára aty ruvicha ramo.
Péicha David osẽ jepi ñorãirõháme ha ou jey iñorãirõhárakuéra ndive.
Ha Ñandejára oipytyvõgui Davídpe, osẽ porã chupe opa mba'e.
Upévare Saúl okyhyje chugui, ohechávo mba'éichapa oñakã rapu'ã.
Israel ha Judápe katu David ojehayhu, ha'e oporosãmbyhýgui oñesẽvo ñorãirõme ha ojejúvo.
Peteĩ jey Saúl he'i Davídpe: —Ame'ẽta ndéve che rajy ypykue Merab ne rembirekorã, nde py'a guasu ha reike ramo Ñandejára ñorãirõme. Saúl oimo'ã natekotevẽiha ojuka chupe, filistéokuéra voi ojapótagui upéva.
David katu he'i chupe. —Che niko ndaha'éi avave Israélpe ha che rogagua péichante avei, amenda haguã mburuvicha guasu rajýre.
Opáichavo oguahẽvo upe ára ome'ẽ haguã Merab Davídpe hembirekorã, ome'ẽ chupe Adriel, Mehola pegua.
Pe ambue Saúl rajy Mical katu iñakã raku David rehe. Ha Saúl ovy'a oikuaávo upéva.
Ome'ẽta Davídpe hembirekorã, ha'e oity haguã chupe filistéo ñuhãme. Upérõ he'i jey Davídpe: —Ko'ágã katu remendátama che rajýre.
Upéi he'i hembiguáikuérape: —Peñe'ẽ peẽ año David ndive ha peje chupe che, mburuvicha guasu, ahayhuetereiha chupe ha opa che rembiguáikuéra ojapoha chupe mba'e ramo, ha ha'e omendava'erãha che rajýre.
Saúl rembiguáikuéra he'i opa ko'ã mba'e Davídpe, David katu he'i chupekuéra: —Che koygua, ha che mboriahueterei niko amenda haguã mburuvicha guasu rajýre.
Saúl rembiguáikuéra omombe'u chupe upe David he'iva'ekue.
Upérõ Saúl, oity haguã Davídpe filistéo ñuhãme he'i chupekuéra: —Peje Davídpe aipotaha che rajýre 100 filistéo apía pirekue. Péicha amyengoviáta umi che a'e'ỹháre.
Saúl rembiguái he'i Davídpe péicha, ha Davídpe ou porã omenda haguã mburuvicha guasu rajýre. Oñemboty mboyve pe ára,
David ogueraha iñorãirõhárakuéra ha ojuka 200 filistéo. Upéi oapi'o umíva retekue ha ogueraha ipirekue mburuvicha guasúpe, ha ome'ẽ chupe itajýrare. Upémarõ Saúl ome'ẽ chupe itajýra Mical hembirekorã.
Saúl katu ohecha kuaávo Ñandejára oipytyvõha Davídpe ha itajýra Mical ohayhuha chupe,
okyhyjeve chugui, ha oikove aja pukukue ndaija'evéi hese.
Upéi avei, osẽ vove filistéokuéra ñorãirõrã, Davídpe oho porãve ambue mburuvichakuéragui, ha upéva rehe herakuã porã.
Saúl he'i ita'ýra Jonatán ha opa mburuvichakuérape ojuka haguã Davídpe. Jonatán katu, ohayhuetereíva Davídpe,
omomarandu, ha he'i chupe: —Che ru Saúl nde jukase hína. Upévare epu'ã ko'ẽ mboyve tereho ekañy ha ani rejechauka.
Asẽta aguata che ru ndive nde reimeha rupi ha añe'ẽta chupe nde rehe, jahecha mba'épa he'i. Upéi aikuaaukáta ndéve.
Jonatán oñe'ẽ Saúlpe David rehe. He'i chupe: —Che ruvicha guasu, naiporãi rejapo mba'eve ivaíva ne rembiguái David rehe. Ha'e niko ndojapóiva'ekue nde rehe mba'eve ivaíva, iporãvante uvei.
Omoĩ niko hekove ojuka haguã pe filistéope, ha péicha Ñandejára omyakã rapu'ã Israélpe. Nde rehechávo upéva revy'aitereiva'ekue. Mba'ére piko ágã reñohẽse heko potĩva ruguy, rejukávo Davídpe reiete asy?
Saúl ohendúvo Jonatán ñe'ẽ he'i: —Ñandejára rérape ame'ẽ che ñe'ẽ David nomanomo'ãiha.
Upéi Jonatán ohenói Davídpe ha omombe'u chupe opa mba'e. Ogueraha chupe Saúl rendápe ha David opyta jey Saúl ndive.
Oiko jeývo ñorãirõ, David osẽ oñorãirõ filistéo ndive ha ipu'aka hesekuéra. Omosarambipa ha omboguevi chupekuéra.
Saúl rehe katu oñemomba'e jey pe espíritu aña, Ñandejára remimbou, ha oguapy jave hína ikotýpe, ikyse yvuku ipópe, David ombopu aja hi'árpa,
ojakutuse mo'ã Davídpe tápiare. David katu ojehekýi chugui ha pe kyse yvuku ojejakutu tápiare. Pe pyharépe voi David okañy ha oho.
Upepete voi Saúl he'i iñorãirõhárakuérape oho haguã David rógape, omangea haguã hese ha ojuka haguã chupe ko'ẽmba vove. David rembireko Mical katu omomarandu chupe he'ívo: —Nerekañýi ramo ko pyharépe, ko'ẽrõ remanóta.
Upéi Mical omboguejy Davídpe peteĩ ovetã rupi, ha péicha okañy David.
Upérõ Mical omoĩ peteĩ tupã gua'u ra'ãnga tupápe, omyakãngyta kavara pirépe ha ojaho'i peteĩ ahojápe.
Saúl omondóvo iñorãirõhárakuérape ogueru haguã Davídpe, Mical he'i chupekuéra hasyha.
Saúl katu omondo jey chupekuéra David piári, he'ívo: —Peru chéve opa hupa reheve ha tajuka!
Saúl rembiguáikuéra oike David rógape ha ojuhu hupápe upe ta'ãngaha kavara pire iñakãngytápe.
Upérõ Saúl he'i Micálpe: —Mba'ére piko che mbotavy ha reheja okañy che rehe ija'e'ỹvape? Mical he'i chupe: —He'i niko che jukataha ndahejái ramo okañy.
Péicha okañy David ha oho Samuel rendápe Ramáme. Omombe'u chupe opa mba'e Saúl ojapova'ekue hese. Upéi David ha Samuel oho oiko peteĩ távape hérava Naiot.
Saúl oikuaávo David oĩha Naiot Ramá peguápe,
omondo ipiári hembiguáikuérape. Ko'ãva oguahẽvo ohecha peteĩ maranduhára aty ojeroky tarováva, ha chupekuéra Samuel omohenonde. Peichahágui Ñandejára espíritu oñemomba'e avei Saúl remimboukuérare ha ha'ekuéra avei oñemoĩ ojeroky tarova.
Oikuaávo Saúl, omondo ambue hembiguáikuérape. Ko'ãva avei oñemoĩ ojeroky tarova. Saúl omondo jey ipyahúva ha ko'ãva ojapo péichante avei.
Upémarõ Saúl oho ha'e voi Ramáme ha oguahẽvo upe ykua guasúpe oĩva upe távape hérava Secú, oporandu Samuel ha David rehe. Oje'e chupe oĩha Naiot Ramáme guápe.
Saúl oho upe gotyo ha Ñandejára espíritu oñemomba'e avei hese, ha oñemoĩ ojeroky tarova ha péicha oho hapére oguahẽ meve Naiot Ramáme guápe.
Upépe oipe'apa ijao ha ojeroky opívo Samuel renondépe upe ára ha pyhare pukukue. Upégui ou pe ñe'ẽnga he'íva: “Saúlgui avei piko oiko maranduhára?”
David okañy Naiot Ramá guágui, oho Jonatán rendápe ha he'i chupe: —Mba'e piko che ajapo? Mba'eichagua piko upe che rembiapo ivai etéva ajapova'ekue nde rúre, ajeve che reka opa rupi che juka haguã?
Jonatán he'i chupe: —Neremanomo'ãi mba'eveichave ramo! Che ru ndojapói mba'eve omombe'u'ỹre chéve, ha mba'érepa oñomíta che hegui ko mba'e? Ndaikatúi péichavo!
David katu he'i jey chupe: —Nde ru oikuaa porã nde che rayhuha, upévare he'íne ra'e: “Toikuaa'ỹnte Jonatán, ani oñembyasy.” Tupã rekovére ha nde rekovére ha'e ndéve: umi che jukaséva opa rupi che mongora.
Upérõ Jonatán oporandu chupe: —Mba'épa reipota ajapo nde rehe?
David he'i chupe: —Ko'ẽrõ hína jasy pyahu arete, ha aguapyva'erã akaru mburuvicha guasu ndive. Takañýnte ñúme, ko'ẽ ambuérõ ka'aru peve,
ha nde ru oporandu ramo che rehe, ere chupe ajerure hague ndéve aha haguã Belénpe, upépe niko che rogagua omymbajuka jepi oguahẽvo ko arete.
He'i ramo iporãha, he'ise ikatuha che py'a guapy. Ipochy ramo katu reikuaátama ojaposeha che rehe ivaíva.
Ejapóna ko ha'éva. Che niko ne rembiguái ha ñame'ẽva'ekue ojupe oñoñe'ẽ Ñandejára rérape. Oime ramo che rembiapo vai ra'e, che juka nde voi. Natekotevẽi che reraha nde ru rendápe.
Jonatán katu he'i chupe: —Eipe'a upéva ne akãgui! Aikuaa ramo che ru ojaposeha nde rehe ivaíva, aikuaaukáta ndéve katuete.
Upérõ David oporandu chupe: —Máva piko che momarandúta nde ru oñe'ẽ pochy ramo ndéve?
Jonatán he'i chupe: —Jaha ñúme jaguata. Oho hikuái ñúme oñondive.
Ha upépe Jonatán he'i Davídpe: —Tupã Israel Jára rérape ame'ẽ ndéve che ñe'ẽ, ko'ẽrõ térã ko'ẽ ambue ramo, ko oraitépe, aha'ãtaha aikuaa pe che ru ojaposéva. Opa mba'éi porã ramo ndéve guarã ha noromomarandúi ramo,
Tupã ta che nupã jey-jey. Ha che ru ojapose ramo nde rehe ivaíva, romomarandúta avei ha roipytyvõta rekañy haguã kyhyje'ỹre. Ha Ñandejára ta ne pytyvõ, oipytyvõ haguéicha che rúpe!
Ha aikove ramo gueteri upérõ guarã, nde py'a porã kena che ndive, Tupã ipy'a porã haguéicha ne ndive. Ha oimérõ amanóma ra'e,
nde py'a porãke che rogagua ndive opa árape guarã, Ñandejára ohapo'o rire jepe ko yvy árigui peteĩ-teĩ umi David rehe ija'e'ỹvape.
Ha Jonatán omohu'ã iñe'ẽ ñome'ẽ David ndive he'ívo: “Ñandejára toñeñanduka opa ko'ã mba'ére umi David rehe ija'e'ỹvape.”
Jonatán ome'ẽka jey iñe'ẽ Davídpe ohayhuetereígui chupe, ohayhu niko chupe ijupetéicha.
Upéi he'i chupe: —Ko'ẽ ramo, jasy pyahu arete hína ha nandíta upe nde reguapyhápe. Upévare ojehecha ramóta ne pore'ỹ.
Ko'ytevéta ko'ẽ ambuérõ. Upévare tereho upe rekañy haguépe akokuehe ha epyta upe itaty kupépe.
Che apoíta mbohapy hu'y upe gotyo ku aha'arõ guáicha peteĩ mba'e,
ha ha'éta che rembiguáipe: “Tereho eheka che hu'y”. Ha'e ramo chupe: “Che hu'y oĩ agotyove, eru chéve”, ikatúta resẽ kyhyje'ỹme. Ndojehumo'ãi ndéve mba'eve.
Ha ha'e ramo chupe: “Umi hu'y oĩ amo gotyove”, tereho, Ñandejára oipotágui reho.
Ha Ñandejára hína pe ñe'ẽ ñame'ẽva'ekue ojupe renduhare, opa árape guarã.
David okañy upe ñúme ha oguahẽvo pe jasy pyahu arete, mburuvicha guasu oguapy mesápe okaru haguã.
Oguapy, jepi guáicha, iguapyha tápia ypýpe guápe, Jonatán oguapy hovái ha Abner oguapy Saúl ykére. David guapyha opyta nandi.
Upe árape Saúl nde'íri mba'eve, oimo'ãgui oiméne haguã oja hese potĩ'ỹ ha noñemopotĩri.
Pe ára ambuépe katu David guapyha opyta avei nandi. Upérõ Saúl oporandu ita'ýra Jonatánpe: —Mba'ére piko ndoúi kuehe okarúvo Jesé ra'y ha ko'ágã ndoúi jey?
Jonatán he'i chupe: —David ojerure chéve oho haguã Belénpe.
Upépe hogagua omymbajuka, ha ityke'ýra oipota oho. He'i avei chéve ikatúpa oho avei upekuévo ohechami heseguakuérape. Upévare ndoguapýi hína okaru ne ndive che ruvicha guasu.
Upérõ Saúl ipochyeterei Jonatán ndive ha he'i chupe: —Nde aña membyre! Che piko ndaikuaái nga'u reimeha Jesé ra'y ykére, renẽmotĩ haguã nde ha remotĩ haguã nde sýpe?
Ha'e oikove aja ko yvy ári, ndapeikomo'ãi kyhyje'ỹ rehe nde ha ne retã. Pya'éke tereho eheka chupe ha eru chéve ko'ápe tajuka!
Jonatán katu he'i chupe: —Ha mba'ére piko rejukáta? Mba'e piko ha'e ojapo?
Saúl ohupi ikyse yvuku oikutu haguã Jonatánpe. Upépe ha'e ohecha kuaa itúva ojukataha Davídpe.
Upérõ Jonatán ipochyeterei ha opu'ã meságui. Ndopytái okaru upe ára mokõiháme, ombyasyetereígui Davídpe itúva ojahéi haguére hese.
Pe ára ambuépe Jonatán osẽ ñu gotyo, upe óra he'i haguépe Davídpe. Omoirũ chupe peteĩ hembiguái mitã rusu.
Upévape ha'e he'i: —Pya'e tereho eheka umi hu'y che apoíva. Pe mitã rusu osẽ oñani, Jonatán opoi aja peteĩ hu'y ho'a haguã mombyry chugui.
Ha pe mitã rusu oguahẽvo ho'a haguépe upe hu'y, Jonatán osapukái hatã chupe: Pe hu'y oĩ amo gotyove!
Ha upéi Jonatán osapukái jey hembiguáipe: —Nde pya'e edipara, ani repyta! Jonatán rembiguái ohupi umi hu'y ha ogueru chupe.
Ha ndohecha kuaái mba'eve, Jonatán ha David añónte oikuaágui mba'épa he'ise umi mba'e.
Upéi Jonatán ome'ẽ hi'árma hembiguáipe ha he'i chupe ogueraha jey haguã hógape.
Oho rire pe tembiguái, David osẽ pe itaty kupégui ha oñesũ Jonatán renondépe mbohapy jey omboja peve isyva yvýre. Upéi oñoañua hikuái ha hasẽ oñondive.
Ipahápe Jonatán he'i Davídpe: —Tereho katu kyhyje'ỹre. Pe ñe'ẽ ñame'ẽva'ekue ojupe niko Ñandejára rérape ñame'ẽ ha jajerure chupe oĩ haguã opa ára ñande apytépe ha ne ñemoñare ha che ñemoñare apytépe.
David oho upégui ha okañy Adulam pegua itakuápe. Oikuaa vove ityke'ýra ha opa heseguakuéra, oho oñembyaty hendive.
Oho avei oñembyaty hendive opa umi ojejopy vaíva, umi ikatu'ỹva omyengovia jehepy me'ẽ ha umi ndovy'avéiva. Péicha David oiko umi kuimba'e ruvicha ramo. 400 rupi oĩ ha'ekuérava.
Upégui David oho Moab retãme upe távape hérava Mispá, ha he'i Moab ruvicha guasúpe: —Ajerure ndéve che ru ha che sy opyta haguã pene ndive, aikuaa peve mba'épa oipota che hegui Tupã.
Péicha David ogueraha itúvakuérape Moab pegua mburuvicha guasu rendápe ha hendive oiko hikuái, David oiko aja ikañyháme.
Upérõ maranduhára Gad he'i Davídpe: —Ani repyta ne kañyháme. Tereho Judá gotyo. Péicha David oho oguahẽ ka'aguy Héret guápe.
Upe aja Saúl oĩ táva Guibeápe, oguapy hína ikyse yvuku ipópe ijyvatehápe yvyra máta guýpe, ha mburuvichakuéra oñembo'ypa ijerére. Ohendu vove David ha hendiveguakuéra rapykuere ojekuaamaha,
he'i mburuvichakuérape: —Kuimba'ekuéra Benjamingua, pehendúke! Peimo'ã piko Jesé ra'y ome'ẽtaha opa peẽme yvy ha parralty ha pene moĩtaha mburuvicha ramo?
Opa peẽ peñemoĩ ñemi kuri che rehe, avave niko nde'íri chéve che ra'y ha Jesé ra'y ome'ẽ hague ojupe oñoñe'ẽ. Avave peẽva ndojepy'apýi che rehe, avave nde'íri chéve che ra'y omoĩ hague che rehe che pytyvõhárape che moñuhã haguã ojapoháicha ko'ágã.
Upérõ edomíta Doeg oñembo'ýva hína umi mburuvicha apytépe he'i Saúlpe: —Che ahecha Jesé ra'ýpe oho ramo Nóbpe Ahitub ra'y Ahimélec rendápe.
Ahimélec oporandu Ñandejárape David rehe ha ome'ẽ chupe hi'upy hape kyse puku filistéo Goliat mba'ekue.
Upérõ mburuvicha guasu ohenoika Ahimélec ha opa Nob pegua pa'ípe, umíva niko Ahimélec géntekuéra. Ha oguahẽmba rire hendápe,
Saúl he'i Ahimélecpe. —Che rendu porãke Ahitub ra'y! Ahimélec he'i chupe: —Aime ajapo haguãicha eréva chéve, che ruvicha guasu.
Ha Saúl he'i chupe: —Mba'ére piko nde ha Jesé ra'y peñemoĩ ñemi che rehe? Nde reme'ẽ chupe hi'upy ha peteĩ kyse puku, ha reporandu Ñandejárape David rehe, oñemoĩ haguã che rehe ha che moñuhã haguã, ojapoháicha hína ko'ágã.
Upérõ Ahimélec he'i mburuvicha guasúpe: —Máva piko opa mburuvicha apytépe, ijeroviahave Davídgui? Ha'e niko hína nde rajy ména ha opa umi nde rehe oñangarekóva ruvicha ha ojeapo itéva mba'e ramo nde róga guasúpe.
Na ko'ágã aéi niko aporandu hese Ñandejárape. Ndaipóriko mba'eve upe oje'évagui ndéve. Ani rerovia oje'éva che rehe térã che róga guare. Che niko ndaikuaái mba'evete asy pe erévagui.
Saúl katu he'i jey chupe: —Tereikuaa porã mandi voi Ahimélec. Nde ha umi nde rogagua pejejukapáta!
Ha upepete voi Saúl he'i umi hese oñangarekóvape: —Pejukapa ko'ã pa'ikuérape! Ha'ekuéra avei oĩ David ndive. Ha oikuaa porã David okañyha oikóvo ha nachemomarandúi. Ha'ekuéra katu okyhyje Ñandejáragui ha ndojukaséi pa'ikuérape.
Upévare mburuvicha guasu he'i Doeg, pe edomítape: —Ejuka nde chupekuéra! Doeg ojeity hi'árikuéra ha upepete ojuka 85 kuimba'e omondéva efod línope.
Upéi táva Nóbpe, pe pa'ikuéra távape, Saúl ojukauka kuimba'e, kuña, mita'i ha mitã kambu. Ojukauka avei guéi, vúrro ha ovechakuéra.
Peteĩ Ahimélec ra'ykuérava katu, hérava Abiatar, okañy ha oho oĩháme David.
Upépe omombe'u Saúl ojukauka hague pa'ikuérape,
ha David he'i chupe: —Aime ramo guare upépe aikuaa voi Doeg, oĩva upépe, omombe'utaha Saúlpe. Che ári ho'a opa nde rogagua jejukakue.
Epyta ko'ápe che ndive ha ani rekyhyje. Pe nde jukasévako che jukase chéve avei. Che ndive katu reikóta kyhyje'ỹme.
Samuel omano ha opa Israelgua oñembyaty oguerombyasy haguã chupe. Oñotỹ hikuái chupe ijyvýpe Ramáme. Upéi David oho yvy ojeiko'ỹháme, Parán hérava.
Maónpe oiko peteĩ kuimba'e imba'e rereko hetáva peteĩ távape hérava Carmel. Ha'e oguereko 3.000 ovecha ha 1.000 kavara, ha oñapĩ hína hymbakuéra Carmélpe.
Pe kuimba'e héra Nabal, Caleb ñemoñare ha hembireko héra Abigail. Hembireko iñakã porã ha ijuky, ha'e katu ijava ha ipochy rei.
Pe yvy ojeiko'ỹháme David ohendu Nabal oñapĩha hína hymbakuéra,
ha omondo hendápe 10 mitã rusu. He'i chupekuéra: —Tapeho Carmélpe Nabal rendápe,
peme'ẽ chupe che maitei ha peje chupe: “Maiteípa! Py'a guapy nde róga ha opa ne mba'ekuérape guarã!
Ahendu reñapĩha hína nde ovechakuéra. Nde ovecha rerekuakuéra oĩ ramo guare ore ndive, araka'eve noromyangekóiva'ekue chupekuéra ha nokañýi chuguikuéra mba'eve oĩ aja Carmélpe.
Reporandu kuaa ne rembiguáikuérape ha omombe'úta hikuái ndéve. Emoguahẽ porã kena ko'ã mitã rusúpe, oguahẽva ne rendápe ko arete jave. Ajerure ndéve reme'ẽ haguã chupekuéra upe rerekóvagui ne rembiguáikuéra ha nde ra'y David peguarã.”
Umi mitã rusu he'i Nabálpe ko'ã mba'e he'ikáva chupe David ha opyta oha'arõ iñe'ẽ.
Nabal katu he'i chupekuéra: —Máva piko David, ha mba'e piko Jesé ra'y? Ko'ágã niko heta oĩ tembiguái okañýva ijáragui!
Che piko aipe'áta tembi'u, y ha so'o amboykéva che rembiguáikuéra peguarã, ame'ẽ haguã peteĩ aikuaa'ỹvape mamo guápa hína?
David rembiguáikuéra oho omombe'u chupe opa mba'e Nabal he'iva'ekue.
Upérõ David he'i hendive guápe: —Peraha pende kyse puku ha jaha! Umi kuimba'e omosãingo ikyse puku iku'a jopyha rehe ha péicha ojapo avei David, ha oho oñondive 400 kuimba'e. 200 katu opyta oñangareko imba'ekuérare.
Peteĩ Nabal rembiguáikuérava katu oho he'i Nabal rembireko Abigaílpe: —Yvy ojeiko'ỹhágui David ombou hembijokuáikuéra omomaiteívo ore járape, ha'e katu oñe'ẽ pochyeterei chupekuéra.
Umi kuimba'ekuéra ipy'a porãva'ekue ore ndive. Roiko aja hendivekuéra ñu rupi araka'eve naoremyangekóiri ha ndoipe'ái ore hegui mba'eve.
Upéva rangue, ára ha pyharépe ore mo'ãva'ekue ivaívagui ore rymbakuéra ha oréve avei.
Ne ména ko ijavaiterei ha ndaikatúi ja'e chupe mba'eve. Nde mante reikuaáta mba'épa rejapóta. Che aikuaa porã ouha hína ivaietereíva chupe ha hóga guápe.
Pya'e porã Abigail ogueru 200 mbuja, mokõi kaguy ryru, 5 ovecha ka'ẽ, 40 kílo trígo maimbe, 100 mbujape parral'a ñembopiru pyre ha 200 mbujape igo'a ñembopiru pyre. Umíva ohupipa vúrro ári,
ha he'i hembiguáikuérape: —Tapeho che renonderã. Che aháta kurive. He'i'ỹ rehe mba'eve iménape,
Abigail ojupi vúrro ári ha ñemiháme oguejy pe yvytýgui. Upeichahágui ohecha David ha hendivegua oúva hína ha osẽ huguãitĩvo.
David ojepy'a mongeta oúvo, reiete ha'e oñangareko hague umi mba'e Nabal oguerekóva rehe yvy ojeiko'ỹháme, oipe'a'ỹ rehe chugui mba'eve. Omyengovia niko chupe ivaíva iporãvare.
Upévare ome'ẽ iñe'ẽ he'ívo: “Tupã ta che nupã rasy nahundipái ramo ko'ẽmba vove, umi kuimba'ekuéra hesegua!”
Abigail ohecha vove Davídpe oguejy hymba vúrrogui,
oñesũ ha ojayvy henondépe ombojávo isyva yvýre ha he'i chupe: 24 —Che ári to'a ivaíva che karai! Ikatúpa añe'ẽ ndéve ha rejapysakami ko ha'éva rehe?
Ani kena repenátei Nabal rehe! Ha'éko ijava ha itavyeterei. Ajeve voi niko héra Nabal, he'iséva “tekove tavy”. Ha'éko itavyeterei, ndojapói voi mba'eve iporãva. Ha che, ne rembiguái poriahumi, ndohechái umi nerembijokuái rembouva'ekue hendápe.
Opáichavo aikuaa porã che karai, Ñandejára ndohejái hague reñohẽ rei tuguy ha remyengovia hembiapo vaívape nde po tee rupi. Ajerure Ñandejárape opa nde rehe ija'e'ỹvape ha ojaposéva nde rehe ivaíva, tojehu ko ojehútava Nabálpe.
Ha ko'ágã ajerure ndéve ko'ã jopói arúva toñemboja'o ne irũnguéra apytépe,
ha reheja rei haguã chéve, ne rembiguái poriahúpe. Aikuaa porã Ñandejára oĩtaha opa ára nde ha nde rogagua ykére, reñorãirõ haguére Ñandejára ñorãirõme ha nderejapói haguére mba'eve ivaíva reiko aja pukukue.
Oĩ ramo opu'ãva nde rehe ha nde jukaséva, mba'eve ndojehumo'ãi ndéve Ñandejára oñangarekógui nde rekovére. Nde rehe ija'e'ỹvape Ñandejára omombóta oñemomboháicha ita óndape.
Ágã Ñandejára ojapóma ramo opa umi mba'e porã he'iva'ekue ndéve ha ne moĩ Israel ruvicha guasúrõ,
nereñembyasymo'ãi reñohẽ rei haguére tuguy ha remyengovia haguére hembiapo vaívape nde po tee rupi. Ha Ñandejára ne myakã rapu'ã ramo, ne mandu'ami ko ne rembiguái poriahúre.
David he'i chupe: —Tojererohory Tupã Israel Jára, ne mbou haguére che ruguãitĩvo,
ha terevy'a ne akã porã itére, ko árape niko nderehejái añohẽ rei tuguy ha amyengovia ivaíva che po tee rupi.
Tupã Israel Jára rérape ha'e ndéve, nde che joko hague ani ajapo ivaíva nde rehe. Ndereju pya'éi rire che ruguãitĩvo, ko'ẽ ramo guarã ndopytáiva'erã mo'ã peteĩ kuimba'énte jepe Nabálpe. Ajukapaiteva'erãmo'ã!
Upéi David ohupi Abigail pógui umi mba'e oguerahava'ekue ha he'i chupe: —Reho kuaa nde rógape kyhyje'ỹre. Rehecháma ahendu hague ne ñe'ẽ ha ame'ẽ hague ndéve pe rejeruréva.
Abigail oho jey Nabal rendápe ha ojuhu ojapo hague peteĩ karu guasu nde'áva, mburuvicha guasu ojapóva rehegua. Tuicha ovy'a ha oka'u guasu. Upévare nde'íri chupe mba'eve.
Pe ára ambuépe katu, Nabal ojera rire, Abigail omombe'u chupe opa mba'e. Upérõ Nabal ho'a hasyete ha opyta ijapa.
Ohasa rire 10 ára, Ñandejára oinupã jey chupe ha omano.
David oikuaa vove Nabal omano hague he'i: —Tojererohory Tupã, omyengovia haguére chupe upe ivaíva ojapova'ekue che rehe. Ndohejái ajapo ivaíva ha oheja pe ivaíva ojapova'ekue Nabal ho'a hi'ári voi! Upéi David he'ika Abigaílpe omendaseha hese.
Umi David rembijokuái oguahẽ Carmélpe ha he'i Abigaílpe: —David ore mbou nde piári. Omendase nde rehe.
Abigail oñesũ, ojayvy henondépekuéra, ha he'i: —Che niko David rembiguáinte voi. Aime ambojepyhéi haguãicha hembiguáikuérape, ha'e oipota ramo.
Upéi opu'ã oñembosako'i pya'e, oñemoirũ 5 hembiguái kuñataĩre, ojupi ivúrro ári, oho David remimboukuéra rapykuéri ha omenda hese.
David omenda avei Ahinóam Jezreel peguáre ha mokõive oiko hembireko ramo.
Saúl ome'ẽ ra'e itajýra Mical David rembireko, peteĩ karaípe hérava Paltí, Lais ra'y, táva Galim pegua.
Karaikuéra Zif pegua oho Guibeápe Saúl rendápe ha he'i chupe David okañyha yvyty Haquila héravape, yvy ojeiko'ỹha rovái.
Upérõ Saúl oiporavo 3.000 ñorãirõhára Israelgua ha oho yvy ojeiko'ỹha Zífpe David rekávo.
Opyta yvyty Haquílape, oĩva tape ykére, yvy ojeiko'ỹha rovái. David katu, oĩva yvy ojeiko'ỹháme, ohecha kuaa Saúl ou hague hapykuéri,
ha omondo maña ñemiha oikuaa haguã mamópa oguahẽ ra'e Saúl.
Upéi oho Saúl opyta haguépe ha oma'ẽ mamópa oke Saúl ha Abner, Ner ra'y, ha'éva Saúl ñorãirõhárakuéra ruvicha. Saúl oke hína tekohápe ha omongora chupe umi hendivegua.
Upéi David oñe'ẽ Ahimélec hitíta ha Abisai ndive, upéva Seruiá memby ha Joab ryvy, ha oporandu chupekuéra: —Mávapa oguejýta che ndive tekohápe ñaguahẽ haguã Saúl oĩháme? —Che aháta ne ndive, he'i Abisai.
Pe pyharépe voi David ha Abisai oho tekohápe. Saúl oke hína ha iñakãngyta ykére oguereko ikyse yvuku ojejakutúva yvýre. Abner ha hendivegua oñeno ijerére.
Upérõ Abisai he'i Davídpe: —Ko árape Tupã omoĩ nde pópe nde rehe ija'e'ỹvape. Eheja chéve tajuka ko'ágã ha tajakutu chupe yvýre ikyse yvuku teépe. Peteĩ hýupente ajapóta ha natekotevẽmo'ãi ambojo'a.
David katu he'i chupe: —Ani rejuka. Ndaipóri avave ojukáva mburuvicha guasúpe Ñandejára oiporavova'ekue, opytáva oñenupã'ỹre.
Ñandejára rérape ame'ẽ che ñe'ẽ, Ñandejáraite upe ojukáva chupe, oguahẽvo chupe hi'ára, térã oikévo ñorãirõme.
Ani ágã Ñandejára oheja ajuka pe mburuvicha guasu ha'e oiporavova'ekuépe. Jaraha pe kyse yvuku oĩva iñakãngyta ykére ha hi'y ryru, ha jaha.
David ipojái kyse yvuku ha y ryru rehe oĩva Saúl akãngyta ykére ha oho hikuái. Avave ndohechái ha nohendúi chupekuéra; avave ndopáyri. Ñandejára niko omonge hatã ra'e chupekuéra.
David ohasa upe ñu mboypýri, oñemoĩ pe yvyty ru'ãme, ha opyta mombyrymi chuguikuéra.
Upérõ David osapukái Abner ha iñorãirõhárakuérape: —Abner! Che rendúpa hína? Abner he'i: —Máva piko nde, resapukái haguã mburuvicha guasúpe?
David he'i chupe: —Na ndéipa hína pe kuimba'e Israélpe ijojaha'ỹva? Mba'éicha rupi piko nereñangarekói ra'e nde ruvicha guasúre? Peteĩ ndaha'éiva avave oike kuri nde ruvicha rendápe ojuka haguã chupe.
Naiporãiete hína pe rejapova'ekue! Ñandejára rérape ha'e peẽme iporãha opa peẽ peje juka, napemo'ãi haguére pende járape, upe mburuvicha guasu Ñandejára oiporavova'ekue. Tereho eheka nde ruvicha guasu kyse yvuku ha hi'y ryru oĩva'ekue iñakãngyta ykére, jahecha rejuhúpa!
Saúl ohendúvo David ñe'ẽ osapukái chupe: —Nde niko hína che ra'y David, upe reñe'ẽva chéve? Ha David he'i: —Che hína, che ruvicha guasu!
Mba'ére piko che muña reikóvo che ruvicha guasu? Mba'e piko che ajapo?
Aipota che rendu che ruvicha guasu. Ha'e ramo Ñandejára upe ne moĩva che rehe, aikuave'ẽta chupe mymbajuka che poriahurereko haguã. Ha'e ramo kuimba'ekuéra katu, toiko hikuái ijaheipy ramo Ñandejára renondépe! Che mosẽ niko ágã ko yvýgui Ñandejára mba'éva ha che myaña aiko haguã tupã ambue rapykuéri.
Ndaipotái che ruguy oñehẽ mombyry Ñandejáragui. Nde katu resẽ reheka peteĩ tungusúpe ha che muña peteĩ ynambúicha umi yvytýre.
Upérõ Saúl he'i: —Che ra'y David, ahecha kuaa ajapo hague ivaíva! Itavy vaicha aiko ha ajavy tuichaiterei! Eju jeýna. Ndajapomo'ãvéima nde rehe ivaíva. Ko árape niko rehechauka ne rakate'ỹha che rekovére.
David he'i chupe: —Kóina ápe nde kyse yvuku che ruvicha. Tou peteĩ ne rembiguái ipiári,
ha Ñandejára tomyengovia peteĩ-teĩme hembiapokuére. Ñandejára ne moĩ ramo jepe che pópe, namopu'ãséi kuri che po upe mburuvicha guasu ha'e oiporavova'ekuére.
Ha ko árape ndapokoséi haguére nde rekovére, péicha avei Ñandejára toñangareko che rekovére ha ta che pe'a opa jepy'apýgui.
Saúl he'i upérõ: —Tupã ta nde rovasa che ra'y David! Nde remoñepyrũta hína heta mba'e porã ha opa mba'e osẽ porãta ndéve! Upe rire Saúl oho jey hógape ha David oho hapére.
Opáichavo David he'i ipy'apýpe: “Saúl che jukáta voínte peichahágui. Upévare iporãve akañy chugui filistéo retãme, che reja haguã py'a guapýpe ha anive oiko che reka opa rupi Israel pýre. Péicha mante ndacherupyty mo'ãvéi.”
Upévare David ha umi 600 kuimba'e hendivegua oho táva Gat pegua ruvicha guasu rendápe hérava Aquís Maoc ra'y, ha oñekuã chupe omba'apo haguã chupe guarã.
David ha hendivegua oiko hikuái Aquís ndive Gátpe, peteĩ-teĩ hogagua ndive. David ogueraha mokõive hembireko: Ahinóam, Jezreel pegua ha Abigail Nabal Carmel pegua rembirekore.
Saúl oikuaa vove David okañy hague Gátpe, nomuñavéi chupe.
Upéi David he'i Áquispe: —Che ruvicha, tahána taiko peteĩ umi táva ne retãme guápe. Naiporãi niko che, ne rembiguái, aiko pe táva guasu reikohápe nde, che ruvicha guasu.
Pe árape voi Aquís ome'ẽ chupe táva Siclag. Upévare ko'ágã peve pe táva Siclag, tetã Judá mba'e hína.
David oiko peteĩ áño ha irundy mes pukukue filistéo retãme.
Ha osẽ jepi hendivegua ndive oporomondávo umi Guesur, Guézer ha Amalec guápe oikóva upe yvýpe ojepysóva Telaím guive, Sur gotyo, Egipto peve.
Ondyry hesekuéra ha ojuka opavavépe, taha'e kuimba'e térã kuña ha ndohejái avavépe hekove. Upéi oguerahapa ijovecha, vaka, vúrro ha kaméllokuéra, ha ijaokuéra jepe. Upéi oho jepi Aquís rendápe,
ha ha'e oporandu jepi chupe: “Mávakuérapepa remonda ko árape?” Ha David he'i jepi chupe: “Judágui sur gotyo”, térã “Jerameélgui sur gotyo”, térã “Queníta retãgui sur gotyo”
David ndohejái hekove kuimba'e térã kuña, ani haguã oho hikuái Gatpeha omombe'u pe ha'e ojapóva. Oiko aja pukukue filistéo retãme ojapo péicha.
Aquís ojerovia David rehe ha he'i ipype: “David ombopochy hína ijehe opa Israel guápe, ha péicha opytáta mante che rembiguái ramo.”
Umiha árape filistéokuéra ombyaty iñorãirõhárakuéra oñorãirõ haguã Israelgua ndive, ha Aquís he'i Davídpe: —Reikuaa hína nde ha ne ndivegua pesẽva'erãha che ndive ñorãirõháme.
David he'i chupe: —Iporã! Ko'ágã reikuaáta, che ruvicha, mba'épa ikatu ojapo ko ne rembiguái! —Péicharõ romoĩta che pytyvõha che ykeregua ramo, he'i Aquís Davídpe.
Upérõ guarã, Samuel omanóma ha opa Israelgua oguerojahe'o chupe ha upe rire oñotỹva'ekue chupe itáva oikove ypy haguépe hérava Ramá. Saúl katu omosẽva'ekue tetãgui mba'e ñemi kuaahápe ha umi ohenóivape omanóva ãnguépe.
Filistéokuéra oñembyaty ha oho oñemohenda peteĩ hendápe hérava Sunem, Saúl katu ombyaty Israel guápe ha oñemohenda yvytýpe hérava Guilboa.
Ohechávo filistéo rekoha, Saúl oñemondýi ha okyhyjeterei.
Upérõ oporandu Ñandejárape. Ñandejára katu nde'íri chupe mba'eve, taha'e iképe, taha'e Urim, taha'e maranduhára  rupi.
Upérõ he'i mburuvichakuérape: —Peheka peteĩ kuña ohenóiva omanóva ãnguépe, aha haguã aporandu chupe. Mburuvichakuéra he'i chupe: —Táva Endórpe, oĩ peteĩ kuña ohenóiva omanóva ãnguépe.
Saúl omonde ao imba'e'ỹva avave oikuaa'ỹ haguã chupe ha oho iñirũnguéra ndive pyhare upe kuña rendápe. Ha he'i chupe: —Aipota ere mba'épa ojehúta chéve ha aipota rehenói upe ãngue che ha'éva ndéve.
Pe kuña he'i chupe: —Reikuaa hína Saúl omosẽ hague ñane retãgui mba'e ñemi kuaahápe ha umi ohenóivape omanóva ãnguépe. Nachemoñuhãséipa hína che jukauka haguã?
Saúl katu ome'ẽ chupe iñe'ẽ Ñandejára rérape he'ívo: —Ñandejára rérape ha'e ndéve ndojehumo'ãiha ndéve mba'eve. Pe kuña he'i chupe:
—Mávape piko reipota ahenói? Saúl he'i chupe: —Ehenói Samuélpe.
Peichahágui upe kuña ohecha Samuélpe. Osapukái ha he'i Saúlpe: —Mba'ére piko che mbotavy? Nde hína Saúl!
Mburuvicha guasu katu he'i chupe: —Ani rekyhyje! Mba'e piko rehecha? Pe kuña he'i: —Ahecha peteĩ tupã ojupíva yvy guýgui.
Saúl oporandu: —Mba'eichagua piko ha'e? Ha'e he'i: —Peteĩ karai tuja oñeñuãva ijahojápe. Saúl ohecha kuaa Samuelha ha oñesũvo ojayvy omboja peve isyva yvýre.
Upérõ he'i chupe Samuel: —Maerãpa che myangekói che rerúvo ápe? Saúl he'i chupe: —Ajepy'apyeterei niko! Filistéokuéra ondyry che rehe ha Ñandejára che reja cheño. Nde'i véima chéve mba'eve maranduhárakuéra, térã kepegua rupi. Upévare rohenói ere haguã chéve mba'épa ajapova'erã.
Samuel he'i chupe: —Mba'ére piko reporandu chéve? Ñandejára niko nde rejáma ha ndaija'evéi nde rehe.
Ñandejára ojapóma nde rehe upe he'iva'ekue ndéve che rupi. Oipe'a nde hegui upe tetã sã ha ome'ẽ ne irũ Davídpe,
nerehendúi haguére Ñandejára ñe'ẽ, ha nderejapói haguére ha'e he'iva'ekue: rehundi haguã Amalec guápe. Upévare ko'ágã Ñandejára ojapo péicha nde rehe.
Upéva ári, Ñandejára ne me'ẽta nde ha Israel guápe filistéo pópe ha ko'ẽrõ nde ha nde ra'ykuéra peimétama che ndive. Tupã ome'ẽta avei filistéo pópe Israelgua rekoha.
Peichahágui Saúl ho'a yvýre ha opyta ojepyso ipukukue. Oñemondýietereígui pe Samuel he'ívare, ipy'a mano. Hi'arive ndo'úi ra'e mba'eve upe árape ha pe pyharépe.
Pe kuña ohechávo Saúl ikangypaiteha, oñemboja hendápe ha he'i chupe: —Che, ne rembiguái, ajapo kuri rejerureva'ekue ha amoĩ che rekove ajapóvo upe reipotáva.
Ko'ágã ajerure ndéve rejapo haguã ko ha'éva: amoĩta ndéve ne rembi'urã reñemokyre'ỹ ha repu'ã haguã reho jey nde rapére.
Saúl katu ndokaruséi. Pe kuña ha mburuvichakuéra ojerure asýgui chupe, ipahápe hetia'emive, opu'ã oguapy tupápe ha he'i okarutaha.
Upe aja pe kuña ojuka peteĩ tóro ra'y kyra oguerekóva. Upéi ombojehe'a trígo ku'i ha ojapo mbujape oñembovu'ỹva.
Umíva ogueraha Saúl ha mburuvichakuérape. Ha'ekuéra okaru rire osẽ oho upe pyharépe voi.
Filistéokuéra ombyaty opa iñorãirõhára upe távape hérava Afec. Israelgua katu oñemohenda upe yvúpe oĩva Jezreélpe.
Ha filistéokuéra ohóvo huvicha ndive aty-atýpe. David ha hendiveguakuéra oho Aquís ndive tapykuépe.
Upérõ filistéo ruvichakuéra oporandu Áquispe: —Mba'e piko ojapo ko'ápe ko'ã hebréo? Aquís he'i chupekuéra: —Kóva hína David, Israel ruvicha guasu Saúl ñorãirõhára ruvichakue. Heta áñoma ojapo oĩha che ndive, ha upe ára guive ohasa hague che ykére ko'ágã peve, ndajuhúi hese mba'eve ivaíva.
Filistéo ruvichakuéra katu ipochy Aquís ndive ha he'i chupe: —Ere chupe toho jey upe yvy reme'ẽ haguépe chupe, ha ani ou ñane ndive ñorãirõme. Peichaháguinte ojeréne ha oñemoĩ ñande rehe ñorãirõháme. Oimeva'erãko oñemoĩ porãse hína huvicha ndive, oguerahávo chupe ñane ñorãirõhárakuéra akãngue!
Kóva hína upe David ojepurahéi hague hese: “Saúl ojuka 1.000 kuimba'e, David katu 10.000.”
Upérõ Aquís ohenói Davídpe ha he'i chupe: —Ñandejára rérape ha'e ndéve: nde hína kuimba'e johéi pyre. Aipota reho che ndive ñorãirõháme ndajuhúi haguére nde rehe mba'eve ivaíva reju guive che rendápe ko'agãite peve. Filistéo ruvichakuéra katu ndaha'éi ojeroviaitereíva nde rehe.
Upévare tereho jeýnte kyhyje'ỹre, ani jajapo mba'eve ikatúva ombopochy chupekuéra.
David he'i chupe: —Mba'e piko che ajapo? Mba'e piko rehecha che rehe aiko aja ne ndive, che ruvicha guasu, ajeve ndereipotái añorãirõ nde ykére?
Aquís he'i chupe: —Aikuaa porã nde reko potĩha Tupã remimboúicha. Filistéo ruvichakuéra katu he'íma nderejumo'ãiha ore ndive ñorãirõme.
Upévare nde ha nde jára rembiguáikuéra pejuva'ekue che ndive, ko'ẽramo pepu'ãta ko'ẽmba vove ha peho jeýta.
Péicha David ha hendivegua opu'ã ko'ẽmba vove ha oho jey filistéo retãme, filistéokuéra oho aja Jezreel gotyo.
Mbohapy ára haguépe David ha hendivegua oguahẽ Siclágpe ha ojuhu Amalecgua ondyry hague Négueb rehe ha oike hague Siclágpe, ohundi ha ohapypa.
Ogueraha avei hembiguairã opa kuña, mitã ha kakuaa oĩva upépe ojuka'ỹre avavépe.
David ha hendivegua oguahẽvo pe távape ha ohecha ojehapypa ha ojereraha hague hembireko, ta'ýra ha tajýrakuéra,
oñemoĩ hasẽ soro hikuái ikangypa peve.
Ogueraha avei ra'e mokõive David rembireko: Ahinóam Jezreel pegua ha Abigail, Nabal Carmel rembirekore.
David ojepy'apyeterei hendiveguakuéra ojapiségui chupe itápe, opavave niko ipochyeterei pe ita'ýrakuérape ojehuva'ekuére. Opáichavo ojerovia Tupã Ijárare,
ha he'i pa'i Abiatar, Ahimélec ra'ýpe: —Erumi chéve efod. Abiatar ogueraha vove efod Davídpe,
ha'e oporandu: —Amuñátapa umi mondaha atýrape? Ikatútapa ahupyty chupekuéra? Ha Ñandejára he'i chupe: —Emuña katu. Rehupytýta ha reru jeýta opa umi ojererahava'ekue.
Upérõ osẽ David ha umi 600 hendivegua ha oguahẽ Besor ysyrýpe.
Upépe opyta 200 kuimba'e ikane'õitereímava ha naikyre'ỹ véima ohasa haguã ysyry mboypýri. David oho tenonde 400 kuimba'e ndive.
Upe rire ojuhu ñúme peteĩ Egipto guápe ha ogueraha hikuái David rendápe omongaru ha omboy'u rire chupe:
Ome'ẽ hikuái chupe peteĩ mbujape ígo pehẽngue ha mokõi mbujape parral'a. Okaru rire pe Egiptogua hetia'emive, ojapóma niko mbohapy ára ha pyhare ndo'úi hague mba'eve.
Upérõ David oporandu chupe: —Máva piko nde jára? Mamógui piko reju? Pe Egiptogua he'i: —Che hína Egiptogua, peteĩ Amalecgua rembiguái. Ojapóma mbohapy ára che jára che reja hague, ha'a haguére che rasy,
Roho niko kuri romondávo ceretéokuéra retã yke súrpe, ha Judá ha Caleb retãnguérape. Rohapy avei táva Siclag.
David oporandu chupe: —Ndachererahaséipa umi mondaha atýra oĩháme? Pe Egiptogua he'i chupe: —Reme'ẽ ramo chéve ne ñe'ẽ Tupã rérape ndachejukamo'ãiha ha nacheme'ẽmo'ãiha che jarakuépe, rogueraháta oĩháme ha'ekuéra.
Ha ogueraha chupekuéra upe peve. Umi mondaha isarambipa pe ñúre, okaru ha ho'u kaguy ha tuicha ovy'a osẽ porã haguére chupekuéra imondakue filistéo ha Judá retãme.
Upérõ David ondyry hesekuéra pyhareve guive ka'aru peve ha ojukapaite chupekuéra. 400 mitã rusúnte ojupi ikaméllo ári ha okañy.
David oipe'a jey Amalec guágui opa mba'e omondava'ekue hikuái, Oipe'a jey avei chuguikuéra mokõive hembireko. Opa mba'e ha'ekuéra oguerahava'ekue oipe'a jey,
ha nokañýi ra'e mba'eve, peteĩ mitã térã kakuaánte jepe nokañýi ha David oipe'apaite jey chuguikuéra.
David oipe'a avei opa ijovecha ha vakakuéra. Ha umi ohóva tenonde, oguerahávo umi mymba he'i joa: “Kóva hína pe David mba'éva”.
David oguahẽ vove oĩháme umi 200 kuimba'e opytava'ekue ysyry Besor mboypýri, ha'ekuéra osẽ ohuguãitĩvo chupe ha iñirũnguérape. David oñemboja hendápekuéra ha omomaitei chupekuéra.
Iñirũnguéra apytépe katu oĩ tekove ahẽ ha heko añáva. Ipochy ha he'i umi ndohóiva'ekuépe hendivekuéra noñeme'ẽiva'erãha mba'eve ha'ekuéra oguerúvagui. Hembireko ha mitãnguérante oñeme'ẽ jeyva'erãha chupekuéra ha oguereko rire ohova'erãha po nandi.
David katu he'i chupekuéra: —Ani péicha che irũnguéra! Ñandejára niko ome'ẽ ñandéve opa ko'ã mba'e, ndohejái avave ñande hegui omano ha omoĩ ñande pópe umi mondaha atýra ñande rehe ondyryva'ekuépe.
Avave nde'imo'ãi iporãha pe pejéva. Umi opytávape tapykuépe oñangareko haguã umi oñorãirõva mba'ekuérare ha umi oñorãirõvape, peteĩchante oñemboja'ova'erã opa mba'e ojererúva ñorãirõhágui.
(Upe guive ko'agãite peve ojejapóva péicha Israélpe).
David oguahẽvo Siclágpe, omondo iñirũnguéra myakãhárakuéra Judá guápe, umi mba'e oguerúvagui ñorãirõhágui, he'ikávo chupekuéra: “Kóina ápe amondo peẽme ko jopói, upéva hína peteĩ pehẽngue upe aipe'ava'ekuégui umi Ñandejára rehe ija'e'ỹvagui.”
Ha omondo ijopói umi oĩvape ko'ã távape: Betel, Ramot Neguevgua, Jatir,
Aroer, Sifmot, Estemoa,
ha Racal. Avei umi oĩvape távakuérape: Jerahmeel, queníta távakuérape,
Hormá, Corasán, Atac,
Hebrón ha opa rupi ha'e ha hendivegua oiko haguépe.
Filistéokuéra ondyry Israel guáre, ha Israelgua oguevi chuguikuéra, hetaiterei omano haguére yvyty Guilboa héravape.
Filistéokuéra katu omuña Saúlpe ha ojuka ita'ýrakuéra Jonatán, Abinadab ha Malquisúape.
Upéi ojeitypaite hikuái Saúl ári ha umi hu'y poiha ojapi chupe ihu'ýpe, ha Saúl okyhyjeterei chuguikuéra.
Upévare Saúl he'i imoirũhárape: —Enohẽ nde kyse puku ha che juka, ani ou umi tekove ahẽ ha oñemboharái che rehe. Iñirũ katu okyhyje ha ndojaposéi. Upémarõ Saúl ohekýi ikyse puku ha ojeity hi'ári.
Ha iñirũ ohechávo Saúl omano hague, ojeity avei ha'e ikyse puku ári ha omano.
Péicha omano pe árape Saúl, mbohapy ita'ýra, iñirũ ha opa hendivegua.
Ha umi Israelgua oikóva ñu mboypýri ha Jordángui kuarahy resẽ gotyo, ohechávo Israel ñorãirõhára oguevi hague, ha Saúl ha ita'ýrakuéra omano hague, osẽ itávakuéragui ha okañy avei. Upérõ filistéokuéra oguahẽ ha opyta oiko umi távape.
Upe ára ambuépe filistéokuéra osẽ oipe'ávo umi mba'e te'õngue rete rehe oĩva. Ha ojuhu Saúl ha mbohapy ita'ýra retekue ojepysóva yvyty Guilbóape.
Upérõ oñakã'o chupe ha oipe'a chugui hi'árma ha omondo hembijokuái opa upe filistéo retã rupi omomarandu tetã guárape itupã tupaokuérape.
Upéi omoĩ Saúl árma itupãnguéra tupaópe, ha omosãingo hetekue táva Bet-Sán tápiare.
Umi oikóva távape hérava Jabés Galaad pegua, oikuaávo mba'épa umi filistéo ojapo Saúl rehe,
oñemoĩ peteĩ ñe'ẽme umi kuimba'ekuéra ipy'a guasuvéva, ha oguata rire pyhare pukukue, omboguejy Bet-Sán tápiagui Saúl ha ita'ýrakuéra retekue, ogueru Jábespe ha upépe ohapy.
Oñotỹ ikãnguekue Jábespe, peteĩ yvyra máta guýpe. Upéi opyta okaru'ỹ rehe 7 ára pukukue.
Pablo, Silvano ha Timoteo romomaitei Jesucristo iglésia Tesalónica guápe, ojoajúva Tupã ñande Ru ha Jesucristo Ñandejára rehe. Tupã tohekuavo ipytyvõ ha ipy'a guapy pende ári.
Tapia rome'ẽva ore aguije Tupãme pende rehe, ha ore mandu'a pende rehe ore ñembo'épe.
Manterei ore mandu'a Tupã ñande Túva renondépe, mba'éichapa heta mba'e pejapo pende jerovia rupi, mba'éichapa pene mborayhu tuichágui hetápe peipytyvõ, ha mba'eichaite pevépa peha'arõ kuaa Ñandejára Jesucrístope.
Ore pehẽnguekuéra, ore niko roikuaa Tupã pende rayhuha ha pende poravo hague.
Ako roikuaauka ypy ramo peẽme marandu porã niko, ndaha'éiva'ekue ñe'ẽme añónte, heta mba'e hechapyrãme katu, ohechaukáva Tupã ha Espíritu Santo pokatu, ha roikuaa porãgui añeteha. Peikuaa porã mba'éichapa ore mba'e porã pene ndive, rohekávo peẽme guarã iporãva.
Peẽ katu pejapo ore rojapóva ha Ñandejára ojapova'ekue. Ha pemoguahẽ pende py'ápe pe marandu porã vy'a guasúpe Espíritu Santo ome'ẽva peẽme reheve, heta jehasa asy pa'ũme.
Ha upéicha peiko ku oikose haguãicha mayma Jesucristo reroviaha, Macedonia ha Acáyape.
Pende hegui, Ñandejára ñe'ẽ iñasãi, ndaha'éi Macedonia ha Acáyape añónte, opa rupi katu, ha ojekuaa pe jerovia peẽ perekóva Tupãre, ha upéicha rupi natekotevẽ véima ore ro'e mba'eve.
Ha'ekuéra voi katu oñe'ẽ peẽme ore guahẽre, ha mba'éichapa peheja umi ta'ãnga rei ha pejevy Tupã gotyo, oikove ha añeteguáva, pejapo haguã ha'e oipotáva.
Ha avei peha'arõha ou jey yvágagui Jesús, pe Tupã Ra'y, Tupã omoingove jeyva'ekue. Jesús niko pe ñande pe'áva pe ñenupã vaiete oútavagui.
Aipórõ, ndaikatu véimagui rojejoko, ropyta mante Aténaspe,
ha romondo ore pehẽngue Timotéope, omba'apóva Tupãme guarã omyasãivo Jesucristo marandu pyahu. Romondo chupe oho haguã pene mombarete ha pene myakã raku haguã pende jeroviápe,
ha ani haguã ko'ã jehasa asy avavépe osarea. Peẽ niko peikuaa voi jaropu'aka manteva'erãha ko'ã mba'e.
Upéi ave, roimérõ guare gueteri pene ndive, ro'eva'ekue peẽme jahasa asytaha; ha upéicha oiko, peikuaaháicha.
Upévare, che tenondete, ndaikatu véiguima aropu'aka, amondo aporanduka mba'éichapa peiko pende jeroviápe. Akyhyje niko pe mba'e vairãme ñande ra'ãva pende py'a ra'ã ramo guarã, ha ore rembiapo opyta reipa.
Ha péina Timoteo ou jeýma Tesalónicagui, ha marandu porã ogueru oréve upe jerovia ha mborayhu perekóvagui. He'i oréve tapia pene mandu'aha ore rehe mborayhúpe, ha ore rechaseha, ore pende rechaseháicha avei.
Upévare, ore pehẽngue, ore jehasa asy ha ore jepy'apy pa'ũme, tuicha ore mombytu'u roikuaávo peẽ akóinte pene mbareteha pende jeroviápe.
Roikuaávo peẽ akói pene mbareteha Ñandejára reroviápe, ore akã raku jey.
Mba'éicha nipo rome'ẽmba kuaáta ore aguije Tupãme pende rehe ha pe vy'a guasuete roñandúvare henondépe rehe?
Ára ha pyhare roñembo'e Tupãme ohejami haguã oréve pohechami, rojapo haguã pe tekotevẽva gueteri pende jeroviáre.
Hi'ãnte oréve Tupã, ñande Túva, ha Ñandejára Jesús ore pytyvõ ikatu haguã roho pende rechávo.
Ha Ñandejára ta pene mongakuaa ha ta pejoayhuve ha ta pehayhuve pende rapichakuérape ára ko'ẽre, ore pende rayhuháicha.
Tomombarete pende py'a, ta pene momarangatu ha ta pene mboheko potĩ Tupã ñande Ru renondépe, oúvo Ñandejára Jesús, opavave Tupã mba'éva ndive.
Ha ko'ágã rojerure ha ro'e peẽme Ñandejára Jesús rérape: ta pekakuaave ára ko'ẽre pe teko kuaa peikuaava'ekue ore heguípe, ovy'a haguã Tupã, pejapoháichama hína.
Peẽ niko peikuaáma umi ijapopyrã rome'ẽva'ekue peẽme Ñandejára Jesús pu'aka rupi.
Pe Tupã oipotáva niko tapeikove marangatúpe, avave ani itie'ỹtei,
ha peteĩ-teĩ taipu'aka hetére, marangatúpe ha teko kuaápe,
anítei mba'e pota vai ha tembiapo vaisépe, umi Tupãme oikuaa'ỹvaicha.
Aníke avave oñemombarete ha ombotavy ko'ã mba'épe hapichápe, Ñandejára oporonupã hatã hína opa ko'ã mba'ére, ro'e haguéichama peẽme.
Tupã ñane renóiva'ekue ndaha'éi jaiko ky'a haguã, ñane marangatu haguãnte.
Upe, oro'yrõva ko'ã mba'e, ndoro'yrõi yvypórape, oroyrõ uvei Tupãme, ome'ẽva'ekue peẽme Espíritu Santo.
Jajoayhuva'erãháre katu, natekotevẽi romoĩ peẽme kuatiáre, Tupã voi pene mbo'eva'ekue pejoayhu haguã.
Upéicha niko peẽ pejapo opa pene pehẽngue oikóva Macedonia tuichakue ndive. Ha rojerure peẽme, ore pehẽngue, ta tuichaichave ára ko'ẽre.
Peñeha'ã peiko py'a guapýpe ha pemba'apo pende pópe, rojerure haguéicha peẽme,
umi oka pegua pende rereko haguã mba'e ramo ha peẽ napeñasãingói avavére.
Ore pehẽngue, ndoroipotái pepyta peikuaa'ỹre mba'épa oiko umi omanóvagui, ani haguã pejepy'apy umi ambue oha'arõ'ỹva mba'evéicha.
Rogueroviaháicha Jesús omano ha oikove jey hague, upéicha avei roguerovia, Jesús ndive Tupã omoingovepa jeytaha umi heroviaha omanova'ekuépe.
Upévare ro'e peẽme, Ñandejára ombo'eva'ekue ramo guáicha, japytáva guive jaikove ou peve Ñandejára, nañanetenondemo'ãi umi omanova'ekuére.
Oñehendúta peteĩ ñe'ẽ hatã, peteĩ Arcángel ñe'ẽ ha Tupã turupu, ha Ñandejaraite voi oguejýta yvágagui. Ha umi omanova'ekue ogueroviáva Crístope, umíva raẽte oikove jeýta;
upéi, umi jaikovéva gueteri, jajereraháne hendivekuéra araíre, jajojuhu haguã Ñandejára ndive amo yvate, ha upéicha ñaiméta Ñandejára ndive opa ára guarã.
Peñomyakã rakúke aipórõ ko'ãva ko'ã ñe'ẽme.
Araka'épa oikóta ko'ã mba'eregua, ore pehẽngue, natekotevẽi romoĩ peẽme kuatiáre.
Peẽ peikuaa voi, ára ou jeytaha Ñandejára oguahẽtaha oñeha'arõ'ỹve jave, mondaha oguahẽ ramo guáicha pyhare.
Ágã ku yvypóra he'ívo: “Opa mba'e péina oĩ py'a guapýpe, ha ndaipóri jakyhyje haguã”, upépe oúta hi'árikuéra oimo'ã'ỹhágui ñehundi guasu, ouháicha memby pota rasy kuña hye guasúvape; ha avave ndaikatumo'ãi okañy.
Peẽ katu, ore pehẽnguekuéra, napeiméi pytũmbýpe pene mondýi haguã pe ára ou jeyha Ñandejára peteĩ mondaháicha.
Peẽ, ára ha mba'e rendy rehegua, ñande ndaha'éi pyhare ha pytũ rehegua.
Upévare, ndajakéiva'erã umi ambuéicha, japáy ha ñane akã porã katuva'erã.
Umi okéva, oke pyhare, ha umi oka'úva, oka'u pyhare.
Ñande, ára peguáva katu, opa ára ñane akã porãva'erã. Ñañeñangarekova'erã, mo'ãha peguáicha, ñande jerovia ha ñane mborayhu reheve, ha jajaho'i ñane akã mo'ãháme guáicha, ñande jerovia ha ñane ñepysyrõme.
Tupã nañanemoĩri ñañenupã haguã, ñanẽpysyrõ haguã katu, Ñandejára Jesucristo rupi.
Jesucristo omano ñande rehehápe, ikatu haguã, japáy térã jake ramo, jaiko haguã hendive.
Upévare peñomyakã raku ha peñomombaretéke, pejapoháicha voi hína.
Ore pehẽnguekuéra, rojerure peẽme pereko haguã mba'érõ umi pende apytépe omba'apóvape, pene sãmbyhýva Ñandejára rehe guápe, ha oñemoñe'ẽva peẽme.
Pehayhuva'erã chupekuéra umi mba'eta ojapóvare. Peiko py'a guapýpe oñondive.
Rojerure avei peẽme, ore pehẽnguekuéra, peñemoñe'ẽ haguã umi heko sarambívape, pemyakã raku haguã umi heko jerovia'ỹvape, peipytyvõ haguã umi ikangývape, ha peiko kuaa haguã opavave ndive.
Peñangareko ani avave ohepyme'ẽ vai ivaívape. Pejapo uvei katu iporãva ojuehe voi ha opa yvypórare.
Pevy'a tapiáke.
Peñembo'e mantéke.
Peme'ẽ pende aguije Tupãme opa mba'ére, upéva pe ha'e oipotáva pende hegui, peẽ Jesucristo reroviaha.
Ani pembogue Espíritu rata.
Ani pejahéi marandu kuaáre.
Peha'ã opa mba'e ha pejoko pe iporãva.
Pejei opaichagua mba'e vaígui.
Tupã voi, pe Tupã py'a guapy me'ẽhára, tojapo pende hegui imarangatu etéva, ha toheja peẽme opa pende reko, pende espíritu, pene ánga ha pende rete, mba'evépe ivai'ỹre, Ñandejára Jesucristo ou ramo guarã.
Pe pene renóivako heko jerovia porã hína, ha ojapova'erã opa ko'ã mba'e.
Ore pehẽnguekuéra, peñembo'e avei ore rehe.
Pemomaitei opa ñane pehẽnguépe peteĩ ñehetũ marangatu reheve.
Ha'e peẽme, Ñandejára pu'aka rérape, pemoñe'ẽ haguã ko kuatia opa ñane pehẽnguépe.
Ñandejára Jesucristo tohekuavo pende ári ipytyvõ.
Tenondete ha'e oñeñembo'eva'erã, ojejerure asyva'erã opavavére ha oñeme'ẽva'erã Tupãme aguije opa yvypóra rehehápe.
Oñeñembo'eva'erã umi tetã sãmbyhyhárare, mburuvichakuérare, ikatu haguã jaiko py'a guapýpe ha ñorãirõ'ỹre, jeporiahurerekópe ha ñemomba'épe.
Upéva iporã ha ombohory Tupã ñande pysyrõvape.
Ha'e niko oipota opavave toñepysyrõ ha toikuaa pe añetegua.
Tupã niko peteĩnte ha peteĩnte avei pe omoĩ porãva yvypórakuéra Tupã ndive. Upéva hína Cristo Jesús, yvypórava avei.
Ha'e niko omano ñande rehehápe opavave ñañepysyrõ haguã, ha mba'e rechaukaha ramo ome'ẽvava'ekue hi'árape porã.
Amombe'u haguã ko'ã mba'e ha'e che moĩ mba'e mombe'uha ha apóstol ramo. Ha oheja che pópe ambo'e haguã jerovia ha añetegua umi judio'ỹvape. Ko che ha'éva hína añete. ndachejapúi.
Ha upéicha, aipota kuimba'ekuéra oñembo'e opa rupi ha ohupi ipo Tupãme py'a potĩme ha pochy'ỹre, térã ñe'ẽmbojovai'ỹme.
Ha aipota kuñakuéra toñemonde oporomotĩ'ỹ haguãicha ha oñembojeguaeterei'ỹre, ani mba'e hepývape, anítei oñakãkarãi jeguakapa, óro ha pérla reheve.
Tombojegua uvei hekovekuéra mba'e porã ojapóvape, péicha oikova'erã kuña omomba'éva Tupãme.
Kuña ohenduva'erã opa ojeheko mbo'eha kirirĩhápe, ñakãitýpe porã.
Ha aníke kuña oporombo'e téra ipu'akase kuimba'ére. Che aipota okirirĩ.
Tupã niko ojapova'ekue Adánpe raẽ ha upéi ae Évape.
Ha ndaha'éiva'ekue Adán upe oñembotavyva'ekue. Kuñava'ekue, ha oñembotavykávo ho'a angaipápe.
Ha upe kuña oñepysyrõta, sy hekópe guáicha ojapo ramo ojapova'erã, ha oiko ramo akã porãme, jeroviápe, mborayhúpe ha teko marangatúpe.
Kóva añete: Oimérõ oisãmbyhyséva umi Jesucristo iglésia, mba'e porã oipota hína.
Upévare, pe oporosãmbyhývare ndojejahéiva'erãi. Peteĩnte hembirekova'erã. Oiko kuaava'erã akã porãme ha oñemomba'ehápe. Opa ára oĩva'erã oporomoguahẽ haguã hógape. Oporombo'e kuaava'erã,
ndaika'úiva'erãi ha naiñorãirõséiva'erãi. Ipy'a porãva'erã katu, ipy'a guapy kuaa ha nda ipira pire potáiva'erãi.
Oisãmbyhy porã kuaava'erã hóga ha ita'ýrakuéra iñe'ẽ rendu ha heko porãva'erã.
Noisãmbyhy kuaáirõ hóga voi, mba'éicha piko oñangareko kuaáta Tupã iglésiare?
Upévare, pe sãmbyhyhára ndaha'éiva'erã peteĩ ojerovia ramóva, ani ágã upéi ojejapo ha ho'a Aña ho'a haguépe.
Ojeguerekova'erã mba'érõ umi ojerovia'ỹva apytépe, ani haguã ho'a mba'eveichagua ñemotĩme ha Aña ñuhãme.
Upéicha avei, umi Jesús iglésia pytyvõhára ojererekóvarã mba'érõ, araka'eve opyrũ'ỹva iñe'ẽre, nda ika'úiva'erã ha ndoikóiva'erã omono'õ pira pire hekope'ỹ.
Ha'ekuéra oĩva'erã pe añetegua jaroviávare, ha oikoveva'erã akã porãme.
Tenondete chupekuéra raẽ oñeha'ãva'erã, ha upéi, avave nde'íri ramo mba'eve ivaíva hesekuéra, oike kuaa omba'apo Jesús iglésia pytyvõhára ramo.
Umi kuñáva ojeguerekova'erã avei mba'érõ, naiñe'ẽ reíriva'erãi, heko kuaa ha nosẽiva'erã iñe'ẽgui opa mba'épe.
Umi Jesús iglésia pytyvõhára, hembireko peteĩva'erã, ha oisãmbyhy porã kuaava'erã ita'ýra ha itajýrakuérape, ha hogapy.
Umi pytyvõhára ojapo porãva hembiapo niko, oñembojerovia, ha ikatu oiko py'a guapy porãme, Cristo Jesús rerovia rupi.
Aha'arõ vokoieténte ahávo rohecha, ha amondo ndéve ko kuatia,
sapy'a naguahẽi voíri ramo, reikuaa haguã mba'éichapa ojeikova'erã Tupã ra'ykuéra apytépe, pe Tupã oikovéva iglésia, oguerekóva ipópe pe añetegua ha ojepytasóva hese.
Mba'e guasueterei pe añetegua Tupã rerovia rehegua: Cristo ojekuaauka yvypóraicha, Espíriturõ katu osẽ porã, ha ohecha chupe umi Tupã remimbou. Ojekuaauka opa tetãme, ojererovia yvy ári ha oñemoguahẽ yvágape.
Espíritu Santo he'i voi ko yvy opa potávo oĩva'erãha ojeíva ijeroviágui, oho haguã umi espíritu japu oporombotavýva ha umi ñeporombo'e oúva mba'epochýgui rapykuéri.
Umíva ohendúta hova mokõiva ha ijapúvape, ipy'a iperéva hembiapo vaikue ohapy hague chupekuéra.
Umíva ndohejái oñemenda ha oje'u oimeraẽva mba'e. Tupã katu ojapova'ekue ko'ã mba'e ho'u haguã umi heroviaha ha añetegua oikuaáva ome'ẽvo chupe ijaguije.
Opa mba'e Tupã ojapova'ekue iporã, ha mba'evégui ndojejeguarúiva'erã, jajapyhy ramo ha ñame'ẽ ñande aguije Tupãme.
Ñandejára Ñe'ẽ ha ñane ñembo'e rupi umi mba'e imarangatu.
Embo'e ko'ã mba'e, ñane pehẽnguekuérape, ha upéicharõ remba'apo porãta Cristo Jesúspe guarã. Ndéta peteĩ hembiguái imbaretéva pe jerovia ñe'ẽ ha pe tekombo'e porã rejapyhyva'ekue rupi.
Ani rehendu výro rei oñemombe'úva ko yvy arigua. Eporoporiahurereko tapia.
Pe nde rete ñemongu'e iporã ramo, pe poroporiahurereko katu iporãve opa mba'épe guarã, ome'ẽgui jeikove ko'ágã ha upe rire guarã.
Kóva niko añetete hína, ha opavave ikatu oguerovia.
Upévare voi ñamba'apo ha jajepytaso, ñaha'arõgui, pe Tupã oikovéva ñandepysyrõ, ha tenondete umi ogueroviávape.
Ko'ã mba'e remyasãi ha rembo'eva'erã.
Eñeha'ã ani ojejahéi nde rehe ne mitã haguére, techaukaha katuva'erã nde umi ogueroviávape guarã, pe reñe'ẽ ha reikoháichare, ha mborayhu, jerovia ha teko potĩme.
Aguahẽ aja, eiko emoñe'ẽ opavavépe Ñandejára Ñe'ẽ, emokyre'ỹ ñane pehẽnguekuérape ha eheko mbo'e chupekuéra.
Eñangareko umi mba'e rerekóvare, Tupã ome'ẽva'ekue ndéve umi maranduhára ojerovia rupi oikova'erãre, ha Jesús iglésia myakãhárakuéra omoĩ ramo guare nde rehe ipo.
Eñangarekóke ha ereko kuaáke ko'a mba'e, opavave ikatu haguã ohecha mba'éichapa reñakã rapu'ã.
Eñangareko nde jehe voi, ha umi mba'e rembo'évare, ha ejepytaso mbarete opa mba'épe. Péicha rejapórõ, nde voi reñepysyrõta ha avei umi ne rendúva.
Ani ne ñe'ẽ pohýi itujávape. Upéva rangue, eñemoñe'ẽ chupe, ha'e nde ru ramo guáicha. Ha eiko mitãrusukuéra ndive ne pehẽnguéva ramo guáicha.
Iguãiguĩvape ereko nde sy ramo guáicha, ha umi kuñataĩme ne reindýva ramo guáicha, teko potĩme.
Eipytyvõ kuña imenave'ỹmavape, oguereko'ỹva moõpa ikatu oñemboja.
Ha pe imenave'ỹmava oguereko ramo imemby ha teminenokuéra, ha'ekuéra raẽvete oikuaava'erã oñangarekova'erãha hóga guáre ha omyengovia itúva ha isy mborayhu. Upéva ombohorýgui Tupãme.
Kuña imenave'ỹva ha añetehápe opytava'ekue ha'eño, omoĩva ijerovia Tupãre ha oñembo'éva ára ha pyhare.
Ha pe imenave'ỹva oñeme'ẽva teko rorýpe, omanova'ekuéva ramo guáicha.
Eheko mbo'e avei chupekuéra taheko porã ani haguã oñeñe'ẽ vai hesekuéra.
Umi ojepy'apy'ỹva hóga guáre, tenondete iñemoñare teére, ojahéi ijeroviáre ha ivaive umi ojerovia'ỹvagui.
Imenave'ỹvakuéra apytépe noĩva'erãi umi ohupyty'ỹva gueteri 60 áño, ha iména peteĩnteva'ekueva'erã.
Ojekuaava'erã hembiapokue porãre, omongakuaa porã haguére imembykuéra, omoguahẽ porã haguére mbohupápe, ha ojapo haguére umi Tupã mba'évare oikotevẽva, ha oipytyvõ oiko asývape. Upéi ave, oiko haguére ojapo opa mba'e iporãva.
Ha ani remoĩ imenave'ỹva apytépe umi nombotýiva gueteri 60 áño, umíva niko oñandu ramo omenda jeyseha ojere Crístogui.
Ha upéicharõ hembiapo vai, opyrũgui pe ñe'ẽ ome'ẽva'ekuére.
Upéi ave, oiko ápe ha pépe ha iñate'ỹ. Ha ndaha'éi iñate'ỹvante, iñe'ẽ rei katu avei, oike opa mba'épe ha he'i he'i'ỹva'erã.
Upévare umi imenave'ỹva ha imitãva, aipota omenda. Taimemby, toñangareko hógare, ani haguã oñe'ẽ hesekuéra umi ndaija'éiva ñande rehe.
Oiméma kuña imenave'ỹva ojeiva'ekue ñande hegui ha oho Sataná rapykuéri.
Oimérõ Jesucristo reroviaha oguerekóva hógape imenave'ỹva, oipytyvõva'erã chupe, ani haguã osãingo Jesucristo iglésia pytyvõre. Upéicharõ pe Jesucristo iglésia ikatu oipytyvõ umi imenave'ỹva oikotevẽ añetévape, ha oguereko'ỹva oñemboja haguã ñepytyvõ rekávo.
Umi Jesucristo iglésia oisãmbyhy porãva ojehayhu jo'a-jo'ava'erã. Tenondete umi oikóva oñemoñe'ẽ ha oporombo'e.
Ñandejára Ñe'ẽ niko he'i voi: “Ani remotĩnguaha pe guéi remomba'apóva”. Ha avei: “Omba'apóvape oñeme'ẽva'erã imba'apo repykue.”
Ani rehendu oje'éva umi Jesucristo iglésia oisãmbyhývare, oĩ'ỹrõ mokõi térã mbohapy he'íva añeteha.
Umi iñangaipa tapiávape reja'ova'erã opavave renondépe, umi ohendúva okyhyje haguã.
Aheja ndéve, Tupã, Jesucristo ha umi Tupã remimbou poravo pyre renondépe, rejapo haguã ko'ã mba'e remboyke'ỹre térã rembojerovia'ỹre avavépe.
Ani remoĩ nde po avavére Tupãre omba'apo haguã, rejepy'a mongeta porã mboyve. Ani remoirũ avave hembiapo vaípe, nde reko potĩke.
Nde rasy py'ỹigui nde py'ápe, ani re'u ýnte, he'u mimi avei kaguy.
Oime angaipa ojehecha porã rupi natekotevẽiva oñembojovake. Ha oime ojehecháva ojehu rire mante.
Upéicha avei, tembiapo porãngue ojehecha porã, ha umi iporã'ỹva nokañymo'ãi hína opa ára.
Umi oikóva tembiguái ramo omomba'eva'erã ijárape, ani haguã oñeñe'ẽ vai Tupãre ha ko'ã mba'e ñambo'évare.
Ha oimérõ pe tembiguái jára Tupã reroviaháva, aníke nomomba'éi chupe, ipehẽngue niko avei Tupã reroviápe. Upéva rangue, omba'apo porãveva'erã katu chupekuéra. Umi hembiapo kuerakue ohupytýva niko Tupã reroviaha ha ohayhúva chupekuéra. Embo'e ha emyasãi ko'ã mba'e:
Oimérõ ombo'éva mba'e rei ha oho'ỹva Ñandejára Jesucristo ombo'évare, térã osẽva ñane remiandu Cristo reheguágui,
upéva peteĩ tekove jejapo oikuaa'ỹva mba'eve. Ha'ekuéra niko hasy noñoñe'ẽ apíri ramo. Ha upégui ou umi mba'e pota hekope'ỹmegua, jeiko vai, jeja'o, jerovia'ỹ,
ha ñorãirõ opave'ỹva umi iñakã kuchúva apytépe ha oikuaave'ỹmava voi pe añeteguáva. Hakuéra katu oimo'ã pe Jesucristo reroviágui oguenohẽtaha heta mba'e iporãva'erã chupe.
Añete niko pe Tupã reroviápe oĩha heta mba'e iporãva, umi oñeñandu porãva pe oguerekomívare.
Mba'eve niko ndajaguerúi jajúvo ko yvy ári, ha mba'eve ndajaguerahái.
Jareko ramo ja'u ha ñañemonde haguã, javy'ámava'erã.
Umi ipirapire retaséva katu ho'a jepy'a ra'ã vai ñuhãme guáicha, ha ojecha heta mba'e pota vaípe, oitýva chupekuéra py'a tarovápe ha ñehundípe.
Pirapire jehayhueterei ogueru heta mba'e vai, ha oime ku imba'e potapa rupi ojeiva'ekue Jesucristo reroviágui ha ogueru ijupe hetaiterei jeiko asy.
Ha nde Timoteo, Tupã rembiguái, ejei opa ko'ã mba'égui. Eikove teko porãme, poriahurerekópe, Jesucristo reroviápe, mborayhúpe, eropu'aka jeiko asy ha nde py'a porãke.
Eñorãirõ porã ne mba'e reroviáre. Ani reheja oho nde hegui pe jeikove opa'ỹva, upevarãma ne renóiva'ekue Tupã, ha upévare reme'ẽva'ekue ne ñe'ẽ heta renondépe.
Ko'ágã, Tupã opa mba'e omoingovéva renondépe, ha Jesucristo renondépe, ome'ẽva'ekue avei iñe'ẽ ha omombe'u hendupyrãva Poncio Pilato renondépe, ha'e ndéve
rejapo haguã ha'éva. Eikóke teko potĩ ojehecha vai'ỹva'erãme, Ñandejára Jesucristo ou peve heko mimbipápe.
Hi'árape porã Tupã ojapóta ko'ã mba'e. Ha'e añoite pe imarangatúva, mburuvicha guasukuéra ruvicha, ha opa mba'e Jára.
Ha'e añoite pe omano'ỹva, oikovéva peteĩ mba'e rendýpe, avave ikatu'ỹhápe oñemboja. Ndaipóri yvypóra ohechava'ekue chupe ha ndaikatúi ohecha. Ha'e opa ára guarã heko marã'ỹ ha ipokatu. Amén.
Umi imba'e retávape yvy ári, ere ani ojejapo ha ani ojerovia umi mba'e retáre. Umi mba'e reta niko ndaha'epái hína. Tojerovia uvei Tupãre, ome'ẽva ñandéve heta mba'e iporãva'erã ñandéve.
Ere chupekuéra tojapo iporãva, taimba'e reta mba'e porãnguépe, ha toĩ tapia omboja'o haguãicha oguerekóvagui hapichápe.
Upéicharõ ombyatýta heta mba'e omopyenda mbaretétava chupekuéra pe ko'ẽrõ guarãme, ha ohupytýta hikuái jeikove añeteguáva.
Timoteo, eñangareko porãke pe jeroviapópe ojehejava'ekue ndévere. Ani rehendu ñe'ẽ rei, ha výro rei opoíva umi he'íva ijehe aipo iñaranduha.
Umi péicha oikóva osẽ Jesucristo reroviágui. Ñandejára tohekuavo ipytyvõ pende ári.
Salomón omoñepyrũ tupao apo Jerusalénpe, yvyty Moria héravape, Tupã ojechauka haguépe itúva Davídpe, upe David oiporavo haguépe tupao rendarã, he'ise Ornán jebuséo ojykýi haguépe itrígo.
Omoñepyrũ pe tupao apo ára mokõiha mes mokõiháme, áño irundyha oguapy haguépe mburuvicha guasúrõ.
Pe tupao pyenda omoĩva Salomón, péicha ituichakue: 27 métro ipukukue ha 9 ipekue.
Pe tupao rogaguy oĩva henondépe ipuku ha ipe 9 métro, tupao pekuéicha avei ha ijyvatekue avei 9 métro. Salomón ombyape oroitépe upe korapy ryepy.
Pe tupao ryepy mbyte pegua ombyape kuri'ýpe ha upéva ojaho'i óro sỹime ha ohai hi'ári pindo ha yvoty apesã ojoajúva ojuehe ra'ãnga.
Upéva ombojegua omoingévo hese ita jegua. Pe óro ojeporúva, pe iporãvéva rehegua.
Péicha ombyape órope opa pe tupao ryepy: umi víga, umi okẽ horkõ, tápia ha okẽnguéra, ha ohaika tekove ipepóva ra'ãnga tápiakuérare.
Omopu'ã avei pe Tupã koty. Ipukukue 9 métro, tupao pekuéicha, ha 9 métro avei ipekue. Upéi ombyape óro sỹime; upevarã ojeporu 20.000 kílo rupi.
Umi klávo ipohýi 550 grámo peteĩ-teĩ. Ombyape avei órope umi koty yvategua.
Tupã kotýpe ojapouka mokõi tekove ipepóva ra'ãnga ha umíva ojejaho'i órope.
Umi tekove ipepóva pepo pukukue ohupyty oñondive 9 métro; peteĩ umíva, ipukúva 2 métro ha 25 sentímetro, opoko pe ogyke koty peguáre, ha pe ambue péicha avei ipukúva, ohupyty pe ambue tekove ipepóva pepo apýra.
Upéicha avei upe ambue tekove ipepóva pepo peteĩ, ipukúva avei umi pepo ambuéicha, opoko pe koty ogykére; ha upe ipepo ambue, ipukúva avei péicha, opoko pe tekove tenondegua pepo apýrare.
Ko'ã tekove ipepóva ra'ãnga, oguerekóva ipepokuéra ipukúva oñondive 9 métro, oĩ ñembo'yhápe ha oma'ẽ koty mbyte pegua gotyo.
Ojapo avei pe poyvi sãingo pytãũ, hovy ha líno ha ombojegua tekove ipepóva ra'ãngápe.
Salomón ojapouka mokõi horkon ipukúva haimete 16 métro, tupao renonde pegua ogyképe guarã. Umi horkon akã ipuku 2 métro 25 sentímetro.
Ojapouka avei mba'e sã, mbo'y joguaha ha omoĩka umi horkon ári; ojapouka avei 100 granáda ra'ãnga ha omoĩka umi mba'e sãre.
Omoĩka umi horkon tupao renonde pegua ogykére, peteĩ ijakatúa gotyo ha ambue ijasu gotyo. Pe horkon ijakatúa pegua ombohéra Jaquim, ha pe ijasu pegua, Bóaz.
Salomón ojapouka avei altar vrónse ipukúva 9 métro, ipéva 4 métro ha ijyvatéva 4 métro imédio.
Ojapouka avei peteĩ ña'ẽ guasu vrónsegui, y ryrurã. Ijapu'a ha peteĩ hembe'ýgui ambuépe, irundy métro imédio ipuku. Ijyvate mokõi métro 25 sentímetro ha pe ña'ẽ rembe ijerekuévo oguereko 13 métro imédio.
Iguýpe ha pe ña'ẽ jerekuévo, mokõi hysýipe oĩ 10 tóro ra'ãnga ipa'ũva ojuehegui 45 sentímetro, ha upe ña'ẽ pehẽnguéguinte ojejapóva.
Ko ña'ẽ oguapy 12 tóro ra'ãnga vrónse ári; umívagui mbohapy oma'ẽ yvatévo gotyo, mbohapy yvy gotyo, mbohapy kuarahy resẽ gotyo ha mbohapy kuarahy reike gotyo. Umi hetymanguéra ikupe pegua oĩ hyepy gotyo ha pe ña'ẽ oguapy umíva ári.
Pe ña'ẽ iñanambusu 8 sentímetro, ha hembe ojogua ku ynambu sevói potýpe, ha ija ipype 66.000 lítro y.
Ojapouka avei 10 ña'ẽ vrónse, oñemba'e johéi haguã ha omoĩ 5 ijakatúa gotyo ha 5 ijasu gotyo. Upépe ojejohéi opa mba'e ojeporúva mymbahapyhápe. Pe ña'ẽ guasu katu oĩ oñemopotĩ haguã upépe pa'ikuéra.
Ojapouka avei 10 mba'e rendy pyenda óro guigua, oje'eháicha tembiapoukapýpe, ha omoĩ tupaópe, 5 ijakatúa gotyo ha 5 ijasu gotyo.
Ojapouka avei 10 mesa ha omoĩka tupaópe 5 ijakatúa gotyo ha 5 ijasu gotyo. Ojapouka avei 100 tása guasu óro.
Ojapouka avei pa'ikuéra korapy ha korapy mbyte pegua, hokẽnguéra reheve ha umíva ombojaho'i vrónsepe.
Ha omoĩka pe ña'ẽ guasu tupao yke akatúpe kuarahy reike yvy gotyo.
Hiram ojapo avei japepo, pála ha tása guasukuéra ha péicha omoguahẽ hu'ãme pe tembiapo ojapova'ekue mburuvicha guasu Salomónpe Tupã Rógape guarã.
Umi mba'e ojapova'ekue hína ko'ãva: mokõi horkon, mokõi mba'e apu'a oguapýva umi horkon akãme, mokõi pyaha ojaho'i haguã umi mokõi mba'e apu'a horkon ru'ãme oĩva,
granáda ra'ãnga 400, umi mokõi pyahápe guarã, ojaho'íva umi mokõi mba'e apu'a oĩva horkon ru'ãme,
umi 10 pyenda ha ña'ẽnguéra hi'arigua,
pe ña'ẽ guasu y peguarã, umi 12 tóro ra'ãnga iguy peguáreve,
japepo, pála ha tenedorkuéra. Opa ko'ã tembiporu ojapova'ekue mba'e jegua apohára Hiram, mburuvicha guasu Salomónpe Ñandejárape guarã, vrónse verágui memeva'ekue.
Ha'e omboyku umíva Jordán rembe'ýpe oĩháme heta ñai'ũ, Sucot ha Saretán pa'ũme.
Salomón ojapouka hetaetereígui ko'ãichagua tembiporu, ndaikatúiva'ekue ojepapa pe vrónse ojeporúva pohyikue.
Salomón ojapouka avei umi ambue tembiporu oĩva tupaópe: pe altar óro ha umi mesa oñemoĩháme mbuja oñekuave'ẽva;
mba'e rendy pyenda ha imba'e rendykuéra, oñemyendy haguã he'iháicha tembiapoukapy, Tupã koty renondépe, opa umíva óro sỹigui;
yvoty ra'ãnga, mba'e rendy ha tenásakuéra, óro sỹigui avei;
kyse, tása guasu, kucharõ ha vrasérokuéra, oroitégui meme. Órogui aveiva'ekue tupao rokẽnguéra hyepy pegua, Tupã koty pegua ha tupao reike pegua okẽnguéra avei.
Ha opa rire opa umi tembiapo ojapoukava'ekue tupaópe, Salomón ogueraha tembiporu óro ha pláta itúva David ojapoukava'ekue Ñandejárape guarã, ha omoĩka oñeñongatuhápe mba'e repyeta tupao pegua.
Upérõ Salomón ohenói Jerusalénpe myakãhára Israelgua, Israel ñemoñare ruvichakuéra ha karai guasukuérape, ogueraha haguã Tupã Karameguã David Táva Sión guive.
Ha upe arete guasúpe, áño pegua mes 7hápe hérava Etanim, oñembyaty mburuvicha guasu Salomón ndive opa Israelgua.
Oguahẽ opa myakãhára Israelgua, ha levítakuéra ohupi pe Karameguã,
ha ogueraha hikuái, pe Jotopa róga reheve, ha tembiporu ipypegua reheve. Opa ko'ã mba'e ogueraha umi pa'i ha levítakuéra.
Mburuvicha guasu Salomón ha opa Israelgua oñembyatyva'ekue hendive oĩ karameguã renondépe ha oikuave'ẽ mymbajuka ramo ovecha ha tóro, hetaetereígui ikatu'ỹva ojepapa.
Upéi pa'ikuéra ogueraha Tupã karameguã tupao ryepýpe, Tupã koty peve, ha omoĩ umi tekove ipepóva ra'ãnga pepo guýpe.
Ko'ãva oipyso umi ipepo upe karameguã ári, ha péicha ojaho'i pe karameguã ha umi hi'ánda avei.
Umi karameguã ánda ipukuetereígui katu, tupao ryepy guive umi ijapýra ojekuaa Tupã koty renondépe, jepe okáguio ndojekuaái. Ha péicha opyta ko'agãite peve.
Karameguã ryepýpe oĩ umi mokõi ita pehẽnguénte, Moisés omoĩva'ekue pype yvyty Horébpe. Umívare oĩ ñe'ẽ ñome'ẽ Ñandejára ojapova'ekue Israelgua ndive, ha'ekuéra osẽ rire Egíptogui.
Pa'ikuéra osẽ tupaógui. Opa umi pa'i oĩva upépe oñemopotĩ ra'e, ndaha'éirõ jepe upe ára ojopyru haguã tupao rembiapópe.
Opa umi levíta opurahéiva, Asaf, Hemán ha Jedutún ita'ýra ha ipehẽnguekuéra ndive oñembo'y altárgui kuarahy resẽ gotyo ha oñemonde ao línope. Oguereko platíllo, mbaraka ha árpa, ha hendivekuéra oĩ 120 pa'i ombopúva turu.
Upérõ oñondivepa oñemoĩ ombopu turu ha opurahéi, omomba'e guasúvo ha ombyaguyjévo Tupãme; ha ombopu ituru, platíllo ha ambue mba'epu ojepurahéi aja péicha: “Perohory Ñandejárape ipy'a porãgui, oporohayhúgui opa árape guarã”. Upérõ peteĩ arai omyenyhẽ pe tupao ryepy,
ha pe araígui pa'ikuéra ndaikatúi opyta ojapo haguã umi hembiapo tupaópe. Tupã reko mimbipa niko omyenyhẽ pe tupao.
Salomón oñembo'epa rire ho'a tata yvágagui ha ohapypaite pe mymbahapy ha mymbajuka, ha Tupã reko mimbipa omyenyhẽ pe tupao.
Upévagui pa'ikuéra ndaikatúi oike tupaópe.
Opa Israelgua ohechávo pe tata ha Tupã reko mimbipa, oñesũ ha ojayvy omboja peve isyva yvýre; omomba'e guasu ha oaguije me'ẽ Ñandejárape he'ívo: “Ha'e niko ipy'a porã ha oporohayhu opa árape guarã!”
Upe rire mburuvicha guasu ha opa Israelgua oikuave'ẽ mymbajuka Ñandejárape.
Mburuvicha guasu Salomón oikuave'ẽ 22.000 tóro ha 120.000 ovecha. Upéicha Salomón ha opa Israelgua oikuave'ẽ pe tupao Tupãme.
Pa'ikuéra ojapo hembiapo ñembo'yhápe, levítakuéra opurahéi aja Ñandejára oñemoirũvo umi mba'epu reheve ojapoukava'ekue mburuvicha guasu David omomorã ha oaguije me'ẽ haguã Ñandejárape, “oporohayhúgui opa árape guarã”. Pa'ikuéra oĩ hovái ha ombopu avei iturukuéra. Opa Israelgua katu oñembo'y joa.
Salomón omomarangatu tupao rogaguy, oĩva tupao renondépe, upépe oikuave'ẽ haguére mymbahapy ha pe ikyrakue mymbahapýgui oñekuave'ẽva jeiko porã jey rehe; upe altar vrónse ha'e omopu'ãva'ekuépe niko ndaijái pe mymbahapy, mba'e kuave'ẽ ha ikyrakue.
Upérõ Salomón ha opa Israelgua, hetaeterei oúva umi tenda oĩvagui Hamat reike guive ysyry Egipto peve, ombyarete Enramadaguy arete.
Ára 8hápe, oiko ñembyaty marangatu ojejapo haguére altar kuave'ẽ 7 ára pukukue. Aipo ramo oñembyarete 7 ára aja.
Ára 23 mes 7hápe mburuvicha guasu omondo opa Israel guápe ha maymáva oho jey hógape py'a rory reheve hetaite mba'e porã rehe Ñandejára ojapova'ekue David, Salomón ha hetãgua Israélpe.
Salomón ojapopa rire tupao, mburuvicha guasu róga ha opa mba'e ojaposeva'ekue,
Ñandejára ojechauka chupe pyhare ha he'i chupe: “Ahendu ne ñembo'e ha aiporavo ko tenda tupao ramo oñekuave'ẽ haguã chéve mymbajuka.
Ha upéicha, namongyvéi ramo pende yvy ári, térã ha'e ramo tukúpe ho'upa haguã pende kóga, térã amondo ramo mba'asy asãi che retã guápe,
ha che retãgua, pe tetã hérava Tupã retã, ombyasýrõ, oñemomirĩ, oñembo'e, ou jey che rendápe ha oheja hembiapo vaikue, che ajapysakáta hese yvága guive aheja reíta iñangaipa ha amyakã rapu'ã jeýta chupe.
Upe guive ajapysaka umi ñembo'e ko'ápe ojejapóvare,
aiporavo niko ha amboyke che mba'erã ko tupao aiko haguã pype opa árape guarã. Añangarekóta ha che mandu'áta hese opa ára.
Nde reiko ramo che resa renondépe ojapo haguéicha nde ru David, rejapóvo opa mba'e che ha'eva'ekue ha rembyajévo che rembiapoukapy,
amombaretéta nde guapyha, ame'ẽ haguéicha che ñe'ẽ nde ru Davídpe, ha'e ramo guare chupe oĩtaha katuete peteĩ iñemoñaréva oisãmbyhýtava Israel retã.
Pejei ramo che hegui katu ha ndapejapói umi tembiapoukapy ame'ẽva'ekue peẽme, ha upéva rangue pemomba'e guasu tupã ambuekuérape ha pejapo ha'ekuéra oipotáva,
pohapo'óta pe yvýgui ame'ẽva'ekue peẽme ha ahundíta pe tupao amboykeva'ekue aiko haguã pype ha opa tetã oñembohorýta hese.
Ko tupao omimbipava'ekuégui oikóta tapere guasu, ha opa umi ohasáva ijypy rupi ijurujáita opytávo ha oporandúta, mba'érepa Ñandejára péicha ojapo ko tetã ha itupaóre.
Ha oje'éta chupekuéra upéva ojehu hague oheja haguére Tupã itúvakuéra ypykue Járape, oguenohẽva'ekue chupekuéra Egíptogui, ha oho tupã ambuekuéra rapykuéri oñesũ haguã henondépe ha ojapo haguã ha'ekuéra oipotáva. Upévare Ñandejára oity hague hi'árikuéra ko ivaíva.”
Ohasa 20 áño Salomón ojapopa rire tupao ha hóga guasu,
ha upérõ omopu'ã jey umi táva Hiram ome'ẽva'ekue chupe ha omohenda upépe Israel guápe.
Upéi ondyry Hamat Sobagua rehe ha oñemomba'e hese.
Omopu'ã jey avei Tadmor, yvy ojeiko'ỹháme, ha opa umi táva oñeñongatuhápe hi'upyrã, omopu'ãva'ekue Hamátpe.
Omopu'ã avei Bet-Horón yvatevogua ha Bet-Horón yvy gotyogua; ko'ãva, táva oñeñangareko mbaretéva, ikorapy jere yvatéva, oguerekóva okẽ ha imbotyha,
avei táva Baalat ha umi táva ambue, oñeñongatuhápe hi'upyrã, opa umi táva oñeñongatuhápe kárro ñorãirõrã ha kavajukuéra ha opa umi táva omopu'ãseva'ekue Jerusalénpe, Líbanope ha opa henda rupi oĩva ipoguýpe.
Umi hitíta, amorréo, hevéo, ferezéo ha jebuséo opytava'ekue, ndaha'éiva Israelgua,
he'ise, iñemoñarekuérape opytava'ekue upe tetãme, ha umi Israelgua ndojukáiva'ekue, Salomón oguereko tembiguái ramo ha omomba'apo tembiapo pohýipe ha péicha oiko hikuái ko'agãite peve.
Israel guápe katu ndoguerekói tembiguái ramo; chupekuéra oiporu ñorãirõha yvy rupi, kárro ári, kavaju arigua ramo, ha ko'ãva ruvicha ramo.
Urukuéra Salomón oguerekóva, 250va'ekue.
Salomón oguerova faraón rajýpe David Távagui pe óga guasu ha'e omopu'ãva'ekuépe chupe guarã, he'ígui hembireko ndoikóiva'erãha David, Israel ruvicha, róga guasúpe. Umi Tupã karameguã oĩ hague rupi niko oñemboyke Ñandejárape guarã.
Salomón oikuave'ẽ jepi Ñandejárape mymbahapy ijaltar ári ha'e omopu'ãva'ekue tupao rokẽ renondépe,
umi ára oñekuave'ẽ haguãme, Moisés rembiapoukapy he'iháicha: pytu'uha árape, jasy pyahu aretépe ha umi mbohapy aretépe oñemomorãva áño jerére: pe mbuja oñembovu'ỹva, pe Semánakuéra ha pe Enramadaguy.
Omoĩ avei, oipota haguéicha itúva David, mba'éichapa ojopyrúta pa'ikuéra hembiapópe ha levítakuéra purahéipe ha pa'i ñepytyvõme. Avei mba'éichapa ojopyrúta okẽnguéra rerekua, upéicha oipota haguére itúva David, karai marangatu.
Upéicha ndojeíri hikuái araka'eve mburuvicha guasu David omoĩva'ekuégui ojapo haguã pa'i, levíta ha mba'e repyeta rerekuakuéra.
Opa mba'e Salomón ojapova'erã ojejapo, upe ára guive oñemoĩ hague tupao pyenda, oñemoguahẽ meve hu'ãme. Tupao ojejapopaite hekópe.
Upérõ Salomón oho umi héravape Esión-Guéber ha Elat, yguasu rembe'ýpe, Edom retãme.
Hiram, iñorãirõha ruvichakuéra rupi, oguerahauka chupe ygára guasu ha kuimba'e hembiguairã, oikuaáva pe yguasu; umíva oho Salomón ñorãirõha ruvichakuéra ndive ha oguahẽ upe Ofir héravape ha upégui ogueru haimete 15.000 kílo óro ha ogueraha mburuvicha guasu Salomónpe.
Mburuvicha guasu kuñáva Sabá pegua ohendu Salomón herakuã guasuha ha oho Jerusalénpe oikuaa haguã mba'eichaite pevépa iñarandu, ha ogueraha mba'e porandu hasýva ojejora haguã. Omimbipa oguahẽvo, ikaméllokuéra henyhẽ mba'e ryakuã porã, hetaeterei óro, pláta ha ita jeguágui. Oguahẽ rire Salomón rendápe oporandu chupe opa mba'e oporanduseva'ekue,
ha Salomón he'i chupe mba'épa he'ise opa umi mba'e ha'e oikuaaséva. Peteĩ mba'énte jepe chupe oporandúva, ndaipóri ha'e oikuaa'ỹva.
Mburuvicha guasu kuñáva, ohechávo mba'eichaitépa Salomón Iñarandu, ha pe óga guasu ha'e omopu'ãva'ekue,
umi tembi'u imesa pegua, umi mburuvichakuéra koty, hembiguáikuéra reko resãi guasu ha ijao jegua, umi kaguy tykuaha ha umi ao oiporúva ha'ekuéra, umi mymbahapy oñekuave'ẽva tupaópe, ijurujái opytávo,
ha he'i mburuvicha guasu Salomónpe: “Pe ahenduva'ekue che retãme ne rembiapokue ha ne arandu rehegua, añete ra'e;
ko'ágã ikatúma arovia aju haguére ahecha che resa tee rupi. Ahecha kuaa noñemombe'úi hague chéve mbyterénte jepe upe oĩvagui. Hetaetereive mba'e reikuaa ra'e pe che ahenduva'ekuégui.
Ovy'aiténepa hína umi ne rembireko ha ne rembiguáikuéra oĩ mantéva nde ykére ha ohendúva ne ñe'ẽ henyhẽva arandúgui!
Tojererohory Tupã nde Jára nde rayhuva'ekue ha ne moĩ iguapyhápe! Ohayhúgui Israélpe Tupã nde Jára ha omombarete haguã chupe opa árape guarã, ne moĩ huvicha guasúrõ, reisãmbyhy haguã hekópe chupekuéra reiporúvo tekojoja!”
Upéi ome'ẽ Salomónpe 3.960 kílo óro, ha hetaeterei mba'e ryakuã porã ha ita jegua. Araka'eve noguahẽi Israélpe hetaite mba'e ryakuã porã ogueru haguéicha mburuvicha guasu kuñáva mburuvicha guasu Salomónpe.
Upéva ári, Hiram ha Salomón rembiguáikuéra ogueruva'ekue óro Ofírgui, ogueru avei upégui yvyra poravo pyre ha ita jegua.
Umi yvyra Salomón he'i ojeporu haguã tupao ha mburuvicha guasu róga apópe ha ojapouka avei chugui mbaraka, árpa ha mba'epu. Araka'eve ndojehecháiva'ekue mba'eve ko'ãichagua Judá retãme.
Mburuvicha guasu Salomón ome'ẽ avei mburuvicha guasu kuñáva Sabá peguápe opa mba'e ha'e oipotava'ekue, omyengovia rire chupe ijopóire. Upe rire pe kuña oho jey hetãme hembiguáikuéra ndive.
Pe óro Salomónpe oguahẽva áño jerére ohupyty 22.000 kílo rupi,
ojepapa'ỹre umi pira pire ohepyme'ẽva ñemuhára ha mombyrygua, hetã rupi ohasáva. Upéva ári opa mburuvicha guasu Arabia pegua ha umi sãmbyhyhára oĩva pe tetãpýre ogueru óro ha pláta Salomónpe.
Mburuvicha guasu Salomón ojapouka avei 200 ñorãirõha rete mo'ãha óro ha peteĩ-teĩme ojeporu 6 kílo.
Ojapouka avei 300 tete mo'ãha óro michĩvéva ha peteĩ-teĩme ojeporu 3 kílo rasami óro, ha opa umíva omoĩka pe óga guasu héravape “Ka'aguy Líbano”.
Ojapouka avei peteĩ guapyha tuicha elefánte rãinguégui ha ombyapeka oroitépe.
Pe guapyháre oja 6 jupiha ha peteĩ pyenda óro, mokõive ijyképe pe guapyha oguereko ijyva ha umíva ykére oĩ león ra'ãnga.
Oĩ avei 12 león ra'ãnga ñembo'yhápe peteĩ-teĩ umi 6 jupiha apýrape. Peichagua araka'eve ndojejapóiva'ekue mamove!
Opa umi kópa oiporúva mburuvicha guasu, órogui memeva'ekue ha óro memeva'ekue avei opa tembiporu óga guasu “Ka'aguy Líbano” pegua. Plátagui ndaipóri mba'eve, Salomón oisãmbyhy aja ndojehecha ramo guasúigui pe pláta.
Umi ygára guasu mburuvicha guasu mba'éva oho jepi Társispe, Hiram rembiguáikuéra ndive, ha ou jey jepi mbohapy áño rire oguerúvo heta óro, pláta, elefánte rãingue, ka'i ha pávo real.
Mburuvicha guasu Salomón ipira pire hetave ha iñaranduve opa mburuvicha guasu yvy ariguágui.
Mburuvicha guasukuéra opa rupigua ohechase chupe ha ohenduse pe arandu Tupã ome'ẽva'ekue chupe,
ha opa umíva ogueraha chupe áño jerére jopói ramo: opaichagua óro ha plátava, ao, tembiporu ñorãirõrã, mba'e ryakuã porã, kavaju ha mburika.
Salomón oguereko 4.000 kavaju róga, ikavajukuéra ha ikárrokuérape guarã, ha 12.000 kuimba'e kavaju arigua. Umívape ha'e omoĩ távakuérape oñeñongatuhápe kárro ñorãirõrã ha Jerusalén pegua mburuvicha róga guasúpe oñangareko haguã mburuvicha guasúre.
Salomón oguereko ipoguýpe opa mburuvicha guasu oĩvape ysyry guasu Éufrates guive filistéo retã meve ha Egipto rembe'y peve
Ha'e rupi, pláta ha óro ytýicha heta Jerusalénpe, ha umi kuri'y heta, hetaháicha ígo ka'aguy umi ñúre.
Kavajukuéra Salomón peguarã ojegueru Egipto ha opa tetãgui.
Salomón rekovekue, iñepyrũ guive ipaha peve, ojehai maranduhára Natán kuatia ñe'ẽme, Ahías upe Siló pegua marandúpe ha umi mba'e he'iva'ekuépe maranduhára Iddo oñe'ẽ ramo Jeroboam Nabat ra'ýre.
Salomón oisãmbyhy Jerusalénpe Israel ruvicha guasúrõ 40 áño pukukue,
ha omano rire oñeñotỹ itúva David távape. Upéi oisãmbyhy hendaguépe ita'ýra Roboam.
Roboam oho Siquémpe, opa Israelgua oho haguére upépe, oguereko haguã chupe mburuvicha guasúrõ.
Ha oikuaa upéva Jeroboam, Nabat ra'y, oĩva Egíptope, oho haguépe okañy haguã Salomóngui, ha ou jey Egíptogui.
Oñehenoika rire, Jeroboam ha opa Israelgua oho oñe'ẽ haguã Roboam ndive, ha he'i chupe hikuái:
—Nde ru ojopyetereiva'ekue ore ndive. Ko'ágã roipota rembovevyimive oréve ore reko asy ha reipe'a ore ati'ýgui pe mba'e pohýi ha'e omoĩva'ekue. Upéicha ramo rojapóta upe nde reipotáva.
Roboam he'i chupekuéra: —Peju jey che rendápe mbohapy ára rire. Maymáva oho jey.
Upémarõ Roboam ohenói myakãhárakuérape oĩva'ekue itúva Salomón ndive ha oporandu chupekuéra: —Mba'épa peje chéve ha'e haguã chupekuéra?
Ha'ekuéra he'i chupe: —Rejapo ramo ha'ekuéra ojeruréva ha reñe'ẽ porãrõ chupekuéra, oĩta ne ndive ha ojapóta opa mba'e eréva.
Roboam katu nopenái pe ha'ekuéra he'ívare. Ombyaty katu ijerére umi ikakuaa irũngue, umi ojapótava pe ha'e he'íva.
Oporandu chupekuéra: —Mba'épa peje chéve ha'e haguã umi ojerureva'ekuépe ambovevýi haguã pe mba'e pohýi che ru omoĩva'ekue ijati'ýre?
Umi karia'y okakuaava'ekue hendive he'i chupe: —Umi ojerureva'ekuépe ndéve rembovevýi haguã pe mba'e pohýi nde ru omoĩva'ekue ijati'ýre, ereva'erã péicha: “Oime ramo che ru ojopy ra'e pene ndive, che ajopyvéta chugui.
Oime rire che ru omoĩ ra'e mba'e pohýi pende ati'ýre, che amoĩta ipohyivéva. Oimérõ ha'e pene nupã ra'e tukumbópe, che pombyepotíta teju ruguái oguerekóva iñapỹime fiérro akuápe.”
Mbohapy ára haguépe ou jey Jeroboam opa Israelgua ndive Roboam rendápe, ha'e he'i haguéicha chupekuéra.
Mburuvicha guasu Roboam katu oñe'ẽ pohýieterei chupekuéra, ojapo'ỹre mba'eve ramo pe he'iva'ekuére chupe umi myakãhára,
ha oñe'ẽ chupekuéra he'i haguéicha umi karia'y: “Oime rire ra'e che ru omoĩ mba'e pohýi pende apére, che amoĩta ipohyivéva. Ha oime rire ra'e ha'e pene nupã tukumbópe, che pombyepotíta teju ruguáipe iñapỹi fiérro hakuáva.
Mburuvicha guasu ndojapói mba'eve ramo Israel guápe, Tupã ohejágui péicha ojapo, oiko haguã pe ñe'ẽ Ñandejára ome'ẽva'ekue Jeroboam Nabat ra'ýpe, maranduhára Ahías, Siló pegua, rupi.
Israelgua ohechávo mburuvicha guasu nopenaiha hesekuéra, he'i hikuái chupe: Ndoroikuaaséi mba'eve Davídgui! Jesé ra'y ndohejái oréve mba'eve! Néike Israelgua! Jahapa ñande rógape, ha David toñangareko hogaguáre! Upepete voi mayma Israelgua oho hógape.
Umi Israel guápe, oikóva Judá távakuéra rupi, Roboam akóinte oisãmbyhy chupekuéra.
Roboam omondóvo uru hérava Adoram oporomomba'apo haguã, Israelgua ojapi ha ojuka chupe itápe. Roboam ohendúvo upéva, ojupi ikárrope ha oho okañy Jerusalénpe.
Upéicha Israelgua ojetyvyrova'ekue David ñemoñarégui ha ojei chugui ko'agãite peve.
Oguahẽ vove Jerusalénpe, Roboam ombyaty 180.000 ñorãirõhára ojeporavóva Judá ha Benjamín rogagua apytépe oñorãirõ haguã Israelgua ndive ikatu haguã oguereko jey chupekuéra ipo guýpe.
Ñandejára katu he'i karai marangatu Semaíaspe:
—Ere Roboámpe, upéva Salomón ra'y ha Judá ruvicha guasu, ha opa Israelgua Judá ha Benjamín guápe,
ko ha'ekáva chupekuéra: “Ani peñorãirõ pene pehẽnguekuéra ndive. Tapeho jey pende rógape.” Ha'ekuéra ohendúvo pe he'ikáva Ñandejára, oho jey hikuái hógape ha ojeheja ñorãirõgui Jeroboam ndive.
Roboam opyta Jerusalénpe ha omopu'ã Judá rupi távakuéra oñeñangareko mbaretéva.
Omombarete Belén, Etam, Tecoa,
Bet-Sur, Socó, Adulam,
Gat, Maresá, Zif,
Adoraim, Laquis, Azecá,
Sorá, Aialón ha Hebrón. Umíva, táva oñeñangareko mbaretéva Judá ha Benjamín pegua.
Omombareteve umi táva oñeñangareko mbaretéva ha omoĩ ipypekuéra mburuvicha, avei hi'upyrã, ñandyry ha kaguy.
Ome'ẽka avei tete mo'ãha ha kyse yvuku ñorãirõrã peteĩ-teĩ umi távape ha omombareteterei. Upéicha Roboam opyta Judá ha Benjamín reheve.
Pa'i ha levítakuéra opa Israelgua ou opa guio oñemoĩ ijykére,
levítakuéra oheja ijyvy ha opa oguerekóva oho haguã Jerusalén térã ambue Judagua táva rupi. Jeroboam ha mburuvichakuéra upe riregua ndohejáigui chupekuéra oiko Ñandejára pa'i ramo.
Jeroboam omoĩva'ekue pa'i imba'e teéva hembiapo haguã umi tupaópe ha'e omopu'ãukava'ekue omomba'e guasu haguã añanguéra ha umi tóro ra'ãngápe ojapoukava'ekue.
Umi ohekaseva'ekue ipy'aite guive Tupã Israel Járape, oho avei pa'i ha levítakuéra rapykuéri Jerusalénpe, oikuave'ẽ haguã mymbajuka Tupã, itúvakuéra ypykue Járape.
Upéicha omombareteve hikuái Judá retã ha oipytyvõ Roboam, Salomón ra'ýpe, mbohapy áño pukukue, ha'e niko mbohapy áño ajánte oguata David ha Salomón rapére.
Roboam omenda Mahalat, Jerimot rajýre; ko Jerimot, David ha Abihail ñemoñare; Abihail katu Eliab rajy ha Jesé remineno.
Roboam ha Mahalat ñemoñareva'ekue Jehús, Semarías ha Zaham.
Upéi omenda Maacá, Absalón rajýre ha iñemoñareva'ekue: Abiam, Atai, Zizá ha Selomit.
Roboam hembireko 18 ha ikuña 60, ha Maacápe ohayhuve opavavégui. Ita'ýra 28 ha itajýra 60va'ekue.
Roboam omoĩ Abiam, Maacá membýpe, ityvýrakuéra ruvichárõ, ojapose niko chugui mburuvicha guasu.
Upéi omohenda porã ambue ita'ýrakuérape, umi táva oñeñangareko mbaretéva Judá ha Benjamingua rupi, ha ome'ẽ chupekuéra heta hi'upyrã ha heta kuña.
Roboam oñemombarete porã rire iguapyhápe omboyke Ñandejára rembiapoukapy, ha opa Israelgua ojapo upéicha avei.
Ha ojei haguére hikuái Ñandejáragui, 5 áño Roboam oguapy haguépe mburuvicha guasúrõ, Sisac, Egipto ruvicha guasu, ondyry Jerusalén rehe.
Ou chupe 1.200 kárro ñorãirõrã, 60.000 ñorãirõha kavaju arigua ha hetaeterei yvy rupigua oguerúva Egíptogui: libio, suquieno ha etíopekuéra reheve.
Oñemomba'e távakuéra oñeñangareko mbaretéva Judá guáre ha oguahẽ Jerusalén peve.
Upérõ maranduhára Semaías oñemboja Roboam ha Judagua ruvichakuéra rendápe; umíva oñembyatypava'ekue Jerusalénpe, okañývo Sisácgui. Ha he'i chupekuéra: —Ñandejára he'ika peẽme, pejei haguére chugui ha'e pende rejaha Sisac pópe.
Israel ruvichakuéra ha mburuvicha guasu oñemomirĩ, ohechakuaa hembiapo vaikue ha he'i hikuái: —Ñandejára hekojoja pe ojapóvape.
Ñandejára ohechámarõ ombyasyha hikuái hembiapo vaikue, he'i Semaíaspe: “Oñemomirĩ haguére nahundimo'ãi chupekuéra. Ágã upe riremínte aipe'a jeýta chupekuéra pe ivai etévagui ha ndaiporumo'ãi Sisácpe ahekuavo haguã che pochy rendy Jerusalén ári.
Opáichavo opytáta hikuái ipoguýpe, tohechakuaa mba'éichapa oiko ojapórõ Tupã rembiapoukapy ha mba'éichapa, oikórõ tetãnguéra poguýpe.”
Sisac, Egipto ruvicha, ojeity Jerusalén ári ha oñemomba'e umi mba'e repyeta tupao ha mburuvicha guasu rógape guáre. Opa mba'e oipe'a ha ogueraha avei umi tete mo'ãha óro ojapova'ekue Salomón.
Mburuvicha guasu Roboam ojapo hendaguépe tete mo'ãha vrónse ha ome'ẽ oñongatu haguã umi ñorãirõha ruvichakuérape oñangarekóva mburuvicha guasu róga rokẽre.
Mburuvicha guasu ohóvo tupaópe, umi mburuvicha omoirũva chupe ogueraha umi tete mo'ãha vrónse; ou jeývo, omoĩ jey hendaguépe.
Roboam oñemomirĩ haguére, Ñandejára ipochy poi hendive ha nohundietéi chupe. Opáichavo Roboam ojapo avei mba'e iporãva Judá.
Mburuvicha guasu Roboam oñemombareteve Jerusalénpe, ha akóinte oisãmbyhy; oñepyrũrõ guare oisãmbyhy oguereko 41 áño ha oisãmbyhy 17 áño Jerusalénpe, pe táva Ñandejára oiporavova'ekue oiko haguã, opa táva Israelgua apytépe. Roboam sy Amonguava'ekue ha héra Naamá.
Roboam rembiapokue ivai; noñeha'ãi oheka Ñandejárape ipy'aite guive.
Roboam rekovekue iñepyrũha guive ipaha peve ojehai maranduhára Semaías kuatiápe ha maranduhára Iddo rogagua kuatiápe. Oñorãirõ py'ỹiva'ekue oñondive Roboam ha Jeroboam.
Ha omano rire Roboam oñeñotỹ David távape. Upéi oguapy hendaguépe ita'ýra Abiam.
Azarías Obed ra'y, oguerekóva ipype Tupã Espíritu,
osẽ Asá ruguãitĩvo ha he'i chupe: “Ehendúke Asá ha opa peẽ Judá ha Benjamingua ko ha'éva peẽme! Ñandejára oĩta pene ndive, peimérõ hendive. Pehekárõ chupe, pejuhúta; pehejárõ katu, ha'e pende rejáta.
Israel oiko areva'ekue Tupã añetegua rehe'ỹre, pa'i'ỹre ha ojeheko mbo'e'ỹre Tupã rembiapoukapýre.
Ojejopy vaírõ katu, ojevýrõ Tupã Israel Járape ha oheka chupe, ha'e ojejuhukáta chupekuéra.
Umíva umi árape ndaipóriva'ekue py'a guapy avavépe guarã. Ñemondýi manté uvei katu, opa tetãnguérape guarã.
Tetãnguéra ha távakuéra oñohundipa, Tupã omongyhyjégui chupekuéra opaichagua mba'e vai reheve.
Peẽ katu, pende py'a guasúke ha ani pene kangy; peñeha'arõ, oñemyengovia porãta peẽme.”
Asá ohendu vove maranduhára ñe'ẽ, oñembopy'a guasu ha oipe'apa umi tupã gua'u ahẽ oĩva Judá, Benjamín ha umi táva Efraingua rupi, ho'ava'ekue ipoguýpe ha ombopyahu jey pe Ñandejára altar oĩva tupao rokẽme.
Upéi ombyaty opa Judá ha Benjamingua ha opa umi mombyry guápe oĩva hendivekuéra, ha oúva Efraín, Manasés ha Simeóngui; heta Israelgua niko ohasa Asá ykére, ohechávo Tupã Ijára oĩha hendive.
Oñembyaty hikuái Jerusalénpe, mes mbohapyha, áño 15hápe oisãmbyhyha Asá,
ha oikuave'ẽ hikuái Ñandejárape upe árape, 700 tóro ha 7.000 ovecha umi oipe'ava'ekuégui ñorãirõháme.
Upéi ome'ẽ hikuái iñe'ẽ ohekataha Tupã itúvakuéra ypykue Járape ipy'aite guive.
Ha ome'ẽ hikuái iñe'ẽ, oimérõ ndohekaséiva Tupã Israel Járape, taha'e tuicha térã michĩ, kuimba'e térã kuña, ojukataha umívape.
Ome'ẽ hikuái iñe'ẽ Ñandejárape oñe'ẽ hatãvo, sapukái rorýpe, turu ha turu'i púpe.
Opa Judagua ovy'a pe ñe'ẽ ome'ẽva'ekuére, ojapo niko ipy'aite guive ha oñeha'ãmbaite oheka Ñandejárape, ha ha'e ojejuhuka chupekuéra ha ome'ẽ py'a guapy opa tetã ijereregua ndive.
Asá he'i avei ijarýi Maacá noñembohéra véima haguã mburuvicha guasu sy, ojapouka haguére Astarté ra'ãnga. Asá omyangu'i upéva pe ta'ãnga ha ohapy ysyry Cedrónpe.
Ha ndojepe'apáirõ jepe Israélgui umi tenda yvate, Asá opyta hatã iñe'ẽme Tupã ndive oikove aja pukukue.
Oguerahauka tupaópe umi mba'e itúva oikuave'ẽva'ekue ha umi ha'e voi oikuave'ẽva'ekue: pláta, óro, ha ambue tembiporukuéra.
Ndoikói ñorãirõ umi 35 áño Asá oisãmbyhy aja.
Áño 36 Asá oguapy haguépe oisãmbyhy hetã, Israel ruvicha guasu Baasá oho ondyry haguã Judáre ha omombarete táva Ramá, omoha'eño haguã chupe.
Upérõ Asá oguenohẽ óro ha pláta oñeñongatúva tupao ha mburuvicha guasu rógape ha oguerahauka Damáscope, Siria ruvicha guasu Ben-Hadádpe. Heseve oguerahauka peteĩ kuatia he'íva:
“Ñame'ẽ ojupe oñoñe'ẽ, ojapo haguéicha ñande rukuéra. Kóina ápe óro ha pláta. Emondoho ne ñe'ẽ reme'ẽva'ekue Israel ruvicha guasu Baásape, ha upéicha, ha'e che rejáta py'a guapýpe.”
Ben-Hadad oñoñe'ẽ me'ẽ hendive, ha omondo iñorãirõhakuéra ondyry haguã Israelgua távakuérare. Upéicha oñemomba'e hikuái távakuérare Ijón, Dan, Abel-Maim, ha opa umi táva Neftalí guáre, oñeñongatuhápe hi'upy.
Baasá oikuaa vove upéva, ojeheja Ramá ñemombaretégui, ha ndojapoukavéi pe tembiapo.
Upérõ mburuvicha guasu Asá oho opa Judagua ndive ha ogueraha Ramágui umi ita ha yvyra Baasá oiporuva'ekue omombarete haguã, ha oiporu umíva omombarete haguã távakuéra Guebá ha Mispá.
Upérõ maranduhára Hananí oho mburuvicha guasu Judagua Asá rendápe ha he'i chupe: “Siria ruvicha guasu ñorãirõhakuéra ho'a mo'ã nde pópe ha rejavy upéva rejeko haguére Siria ruvicha guasúre ha nderejeroviái Tupã nde Járare.
Na ne mandu'ái piko Etiopía ha Libiaguakuéra ou hague ndéve ñorãirõha imbaretéva ha hetaiterei kavaju arigua ha kárro ñorãirõrã reheve, ha Ñandejára omoĩ hague chupekuéra nde pópe rejeko haguére hese?
Ñandejára niko oma'ẽ opa mba'e ko yvy ári ojehúvare, oipytyvõ haguã umi hese añetehápe ojeroviávape. Nde reñembo tavy haguére, águive rerekóta nde ári heta ñorãirõ.”
Asá ipochyeterei maranduhára ndive ha omoingeka chupe koty ypytũme. Upérõ avei ojopy vaieterei heta tetãgua ndive.
Asá rekovekue iñepyrũha guive ipaha peve, ojehai Judá ha Israelgua ruvicha guasukuéra kuatiápe.
Áño 39 oisãmbyhy haguépe, Asá hasyete ipýgui; ha upérõ nohenói avei Ñandejárape, pohãnohára rehénte ojerovia.
Omano áño 41 oisãmbyhy haguépe,
ha oñeñotỹ pe itakuápe ha'e ojapoukava'ekue David távape. Oñemoĩ peteĩ tyvy henyhẽva mba'e ryakuã porãgui upevarã oñembosako'ívape. Upéi oñemyendy hérape peteĩ tata nde tuicháva.
Asá rendaguépe oisãmbyhy ita'ýra Josafat; ha'e oñemombarete Israélpe.
Omoĩ ñorãirõhára opa Judagua táva oñemombaretévape ha omosarambi ñorãirõhára aty opa rupi Judá pýre ha umi táva Efraingua rupi, itúva Asá omoĩva'ekue ipoguýpe.
Ñandejára oĩ Josafat ndive, ha'e oikógui itúva ypykue David oiko haguéicha iñepyrũrã. Noñesũpehẽi Baalkuéra ra'ãngápe,
Tupã itúva ypykue Járapente omomba'e guasu, ojapo hembiapoukapy ha ndoguatái Israelgua rape vaíre.
Upévare Ñandejára omoĩ hatã chupe iguapyhápe. Opa Judagua ome'ẽ chupe ijopói ha oiko chugui karai imba'e reta ha herakuã mombyrýva.
Ipy'aite guive oguata Ñandejára rape rupi ha ohundi jey tupã japukuéra tupao gua'u ha Astarté ra'ãngakuéra.
Áño mbohapyha oisãmbyhy haguépe, omondo hembijokuáikuéra Ben-Hail, Abdías, Zacarías, Natanael ha Micaías, oporoheko mbo'e haguã távakuéra Judagua rupi,
ha hendivekuéra omondo levítakuéra Semaías, Netanías, Zebadías, Asael, Semiramot, Jonatán, Adonías, Tobías ha Tobadonías. Omoirũ chupekuéra pa'i Elisamá ha pa'i Joram.
Omondo chupekuéra kuatiáreve ojehaihápe Ñandejára rembiapoukapy oheko mbo'e haguã Judá guápe. Ha'ekuéra oho ha oporombo'e opa táva Judagua rupi.
Upe aja, opa tetã Judá jereregua okyhyjeterei Ñandejáragui ha upévare noñorãirõséi Josafat ndive.
Upéva rangue, oĩ filistéova oguerúva ijopói ha ipláta Josafátpe ohechauka haguã chupe oĩha ipoguýpe ha umi Arabiagua ogueru chupe 7.700 ovecha mácho ha 1.700 kavara mácho.
Upéicha Josafat imbareteve ohóvo. Omopu'ã Judá rupi heta táva imbaretéva ha táva oñeñongatuhápe hi'upyrã.
Oguereko avei ijyvy tee heta táva Judagua rupi. Jerusalénpe katu oguereko heta ñorãirõhára py'a guasu.
Ko'ãva ojepapa ojohogaguáre, ha ãva ha'e: Judagua, mburuvicha Adná 300.000 kuimba'e reheve,
ijykére mburuvicha Johanán 280.000 kuimba'e reheve,
kóva ykére Amasías, Zicrí ra'y, oñekuãva'ekue Ñandejárape hembiguairã, 200.000 kuimba'e py'a guasu reheve.
Benjamingua oĩ Eliadá, ñorãirõhára py'a guasu, 200.000 kuimba'e reheve oguerekóva hu'y ha tete mo'ãha,
ha ijykére Jozabad 180.000 kuimba'e reheve oĩva oñorãirõ haguãicha.
Ko'ãva oĩ mburuvicha guasu ykére, ojepapa'ỹre umi ha'e omoĩva'ekue umi táva oñeñangareko mbaretévape opa rupi Judá pýre.
Josafátgui oiko mburuvicha guasu ipira pire hetáva ha herakuã mombyrýva, ha ita'ýra omenda rupi Israelgua ruvicha guasu Acab reindýre, oiko avei chugui Acab pehẽngue.
Mbovymi áño rire, Josafat oho Samaríape ohechávo Acábpe. Kóva oguerohory chupe ha iñirũnguérape, hérape ojukauka heta ovecha ha tóro ha oñeha'ã oñemoirũ hendive ondyry haguã oñondive Ramot Galaad guáre.
Ha upéicha Acab Israelgua ruvicha guasu oporandu Josafat Judá ruvicha guasúpe: —Che moirũtapa ñandyry haguã Ramot Galaadgua rehe? Josafat he'i chupe: —Che ha che ñorãirõhára roime ne ndive ha ne ñorãirõhára ndive roike haguã ñorãirõme.
Opáichavo eporandu raẽ Ñandejárape.
Israel ruvicha guasu ombyaty 400 maranduhára Israel guápe ha oporandu chupekuéra: —Andyrýtapa Ramot Galaad guáre, térãpa nahániri? Ha'ekuéra he'i chupe: —Endyry katu! Tupã omoĩta chupekuéra nde pópe.
Josafat katu oporandu: —Ndaipóripa ápe ambue Ñandejára maranduhára ñaporandu haguã chupe?
Israel ruvicha guasu he'i Josafátpe: —Oĩve hína peteĩ ha ha'e rupi ikatu ñaporandu Ñandejárape: upéva hína Micaías, Imla ra'y. Che katu ndacha'éi hese; araka'eve nde'íri chéve mba'eve iporãva, ivaíva meménte voi osẽ ijurúgui. Josafat katu he'i chupe: —Ani ere upéicha.
Upérõ mburuvicha guasu Israelgua ohenói hembijokuáipe ha he'i chupe: —Pya'éke tou Micaías, Imla ra'y.
Mokõive mburuvicha guasu, pe Israelgua ha Josafat Judagua, omonde ijao jegua ha oguapy iguapyhápe pe ijyvatevehápe Samaría rokẽme, ha umi maranduhára ome'ẽ imarandu henondépekuéra.
Sedequías, Quenaaná ra'y, ojapo ra'e ijupe vaka ratĩ fiérro guigua ha osapukái: “Péicha he'i Tupã: ‘Ko'ã vaka ratĩme rendyrýta síriokuérare ha rehundipáta.’”
Ha opa maranduhára péichante avei oñe'ẽ. He'i hikuái mburuvicha guasúpe: “Endyry Ramot Galaad guáre ha nde pu'akáta hese, Ñandejára ome'ẽgui ndéve pe táva.”
Pe ohova'ekue Micaías piári he'i chupe: —Opa maranduhára, oĩ haguéicha, he'i mburuvicha guasúpe iporãva. Eñe'ẽke avei ha'ekuéraicha ha ere iporãva.
Micaías he'i chupe: —Ñandejára rérape ha'e ndéve: pe Tupã he'ikávante ha'éta!
Upéicha oho mburuvicha guasu rendápe ha ha'e oporandu chupe: —Micaías, rondyryva'erãpa Ramot Galaad guáre, térãpa nahániri? Ha Micaías he'i: —Pendyry katu ha pende pu'akáta hese, Tupã ome'ẽgui peẽme.
Mburuvicha guasu katu he'i chupe: —Mboy jey piko ha'eva'erã ndéve remombe'u haguã chéve upe añeteguávante Ñandejára rérape?
Upérõ Micaías he'i: “Ahecha opa Israelgua, isarambi umi ka'aguýre, ovecha herekua'ỹvaicha. Ha Ñandejára he'i kuri: ‘Ko'ãva ndaijárai; toho jey katu hikuái, py'a guapýpe hógakuérape’.”
Israel ruvicha guasu he'i Josafátpe: —Ha'éma ndéve kuri: ko kuimba'e araka'eve nde'íri iporãva; ivaívante voi!
Micaías he'ive: —Pe ereva'ekuére, pehendúke ko'ágã pe he'íva Ñandejára: Ahecha chupe oguapýrõ iguapyhápe ha opa umi yvága pegua oñembo'y ijykére ijakatúa ha ijasu gotyo.
Upérõ Tupã oporandu mávapa ohóta omyakã raku Israel ruvicha guasu Acábpe ondyry haguã Ramot Galaadgua rehe omano haguã ñorãirõháme. Oĩ he'íva kóicha ha oĩ he'íva péicha.
Peteĩ espíritu katu oho oñembo'y Ñandejára renondépe ha he'i ojapotaha upéva. Ha'e oporandu chupe mba'éichapa ojapóta,
ha pe espíritu he'i omoingetaha japu umi maranduhára oĩva mburuvicha guasu ndive akãme. Ha Ñandejára he'i chupe: ‘Upéicha ko añete rembotavýta chupe. Tereho katu ejapo’.
Ha ko'ágã reikuaáma Ñandejára omoĩ hague espíritu japu ko'ã ne maranduhára jurúpe ha péicha ne runditaha.
Upérõ Sedequías, Quenaaná ra'y, ohovapete Micaíaspe ha he'i chupe: —Mamo rupípa oho che hegui Ñandejára espíritu oñe'ẽ haguã ndéve?
Micaías he'i chupe: —Reikuaáta ágã reikórõ rekañy kañy peteĩ kotýgui ambuépe.
Upérõ Israel ruvicha guasu he'i: —Peraha Micaías táva sãmbyhyhára Amón ha che ra'y Joás rendápe,
ha peje chupekuéra ko ha'ekáva: tomoinge ko kuimba'e koty ypytũme; to'u mbuja ha ýnte che aju jey peve ñorãirõhágui che pu'aka rire che mbohováivare.
Micaías katu he'i jey: “Nde reju ramo péicha ñorãirõhágui Ñandejára noñe'ẽi ra'e che juru rupi”.
Ha péicha Israel ruvicha guasu ha Josafat Judá ruvicha guasu oho Ramot Galaadgua gotyo.
Ha Israel ruvicha guasu he'i Josafátpe: —Che aipe'áta che mburuvicha guasu ao aike haguã ñorãirõme, nde katu eike ne mburuvicha guasu ao reheve. Israel ruvicha guasu oipe'a ijao ha mokõive oike ñorãirõme.
Siria ruvicha guasu katu he'i ra'e iñorãirõha kárro arigua ruvichakuérape: “Ani pendyry avavére, Israel ruvicha guasúrente pendyry.”
Umi kárro arigua ruvichakuéra ohechávo Josafátpe he'i hikuái: “Kóva hína Israelgua ruvicha guasu” ha omongora hikuái chupe ondyry haguã hese. Upérõ Josafat osapukái ojerurévo pytyvõ ha Ñandejára oipytyvõ chupe, omomombyrývo chupekuéra.
Kárro ruvichakuéra ohechávo ndaha'eiha Israel ruvicha guasu, nomuñavéi chupe.
Peteĩ ñorãirõhára katu opoi henonderã peteĩ hu'y. Pe hu'y oike Israel ruvicha guasu rete mo'ãha pa'ũ rupi ha oikutu chupe. Upérõ Acab he'i ikárro rerekuápe: —Embojere nde kárro ha che renohẽ ñorãirõhágui, cháke ajekutu vai.
Oñeñorãirõ mbarete pe ára pukukue, ha Israel ruvicha guasu opyta mante ñembo'yhápe ikárrope ombohovái haguã síriokuérape ka'aru peve; kuarahy oikévo, omano.
Judá ruvicha guasu Josafat oguahẽ porã jey hóga guasu Jerusalén guápe.
Maranduhára Jehú Hananí ra'y katu osẽ huguãitĩvo ha oporandu chupe: “Mba'ére piko reipytyvõ iñañávape ha reñemoirũ Tupã rehe ija'e'ỹva ndive? Upévare Tupã ipochy ne ndive.
Opáichavo oĩ iporãva rejapova'ekue: rehundipa Astarté ra'ãnga oĩva ko tetãme ha reñeha'ã reheka Tupãme.”
Josafat oiko Jerusalénpe, ha osẽ jepi ohechávo hetã guápe, Beerseba guive Efraín yvyty peve, omboguata jey haguã chupekuéra Tupã, itúvakuéra ypykue Jára, rape rupi.
Omoĩ avei mbojovakehára opa umi táva Judagua oñeñangareko mbaretévape.
Ha he'i umi mbojovakehárape: “Pema'ẽ porãke upe pejapóvare, cháke ndapeporombojovakemo'ãi kuimba'e rérape; Tupã rérape pejapóta hína upéva! Ha'e oĩta pene ndive pejévo upe ojejapova'erã.
Aipórõ pembyajéke Tupãme ha pema'ẽ porã upe pejapóvare, cháke Tupã Ñandejára ndoheja reíri hína pe heko joja'ỹva, oporoporavóva térã oñembopopeguávape”.
Josafat omoĩ avei Jerusalénpe levíta, pa'i ha Israel rogagua ruvichakuéra, oiko haguã mbojovakehárõ umi mba'e Tupã rembiapoukapy rehegua ha joavy oñondive rehe guápe oĩva Jerusalénpe.
Ha oheko mbo'e chupekuéra péicha: “Pejapóvo pene rembiapo pembyajéke Tupãme ha ani peiporu pokarẽ térã japu.
Oúrõ pene rendápe pende rapicha oimeraẽ táva pegua ojoavýva, taha'e jejukakuére, taha'e oimehaichagua tembiapoukapýre, peheko mbo'eke chupekuéra ani ijapu Tupã renondépe, ỹrõ ha'e ipochýne pene ndive ha hendivekuéra. Pejapo péicha ha pe ivaíva ndo'amo'ãi pende ári.
Pa'i guasu Amarías ta hína pende ruvicha opa mba'e Tupã guiguápe, ha Zebadías, Ismael ra'y ha Judá ñemoñaregua ruvicha, ha'éta hína pende ruvicha opa mba'e mburuvicha guasu guiguápe. Levítakuéra katu umi ohaítava kuatiáre opa mba'e. Néike! Pemba'apóke upéicharõ, ha Tupã toĩ pe hembiapo porãva ndive!”
Upe riremínte, Moabgua ha Amongua oñomoirũ meunítakuéra ndive ha ondyry Josafat rehe.
Upérõ oĩ he'íva Josafátpe: “Edómgui, Mar Muerto mboypýri guio, ou ndéve heta ñorãirõhára! Oĩma hikuái Hasesón-Tamárpe!” (Hasesón-Tamar héra avei En-Gadi.)
Josafat okyhyjeterei, oho oporandu Ñandejárape ha omoherakuã jekaru'ỹ opa Judá guápe guarã.
Opa Judagua oñembyaty ojerure haguã pytyvõ Ñandejárape. Ojeju opa táva Judá guágui.
Josafat oñembo'y opa Judagua mbytépe, oñembyatyva'ekue Jerusalénpe, tupao rogaguy pyahu renondépe,
ha oñembo'e péicha: “Tupã, ore ru ypykue Jára, nde hína yvága Jára, nde reisãmbyhy tetãnguéra! Nde pópe oĩ mbarete ha pokatu; ndaipóri oñemoĩva'erã nde rehe!
Nde, Tupã ore Jára, remosẽva'ekue ne retã Israel renonderãgui umi oikóvape ko yvy reme'ẽva'ekuépe opa árape guarã ne irũ tee Abraham ñemoñarekuérape.
Oñemohenda rire ko'ápe, omopu'ãva'ekue peteĩ tupao ndéve guarã ha he'i hikuái:
‘Ou ramo ore ári ivaíva ore rembiapo vaikuére, taha'e ñorãirõ, mba'asy asãi térã ñembyahýi, rojúta ko tupao renondépe, nde reimégui pype, rojeruréta ndéve ore pe'a haguã umi jejopy vaígui ha nde ore rendúta, ore pe'ávo ivaívagui.
Ápe oĩ hikuái Amongua, Moabgua ha umi Seír yvyty peguakuéra; ijyvykuérape ndereipotáiva'ekue oike Israelgua oúvo Egíptogui, ohasava'ekue uvei tenonde ha nohundíri chupekuéra.
Ha upéva rekovia, ko'ágã ondyry hikuái ore rehe ore mosẽ haguã nde yvy teégui, pe yvy nde reme'ẽva'ekue oréve ore mba'erã.
Tupã ore Jára, nereinupãmo'ãipa chupekuéra? Ore niko ore mbovyeterei rombohovái haguã chupekuéra, oúva oréve hetaeterei ñorãirõhára reheve. Ndoroikuaái mba'épa rojapóta! Nde rehe añoiténte rojerovia!”
Opa Judagua oñembo'y Ñandejára renondépe ha oĩ avei hendivekuéra hembireko ha imitãnguéra umi imichĩvéva jepe.
Oĩ upépe Jahaziel, Zacarías ra'y ha Benaías remineno; ko Benaías, Jeiel ra'y ha Matanías remineno, peteĩ levíta, Asaf ñemoñare. Kóvare oñemomba'e Ñandejára espíritu,
ha he'i: “Pejapysakáke Judá ha Jerusalengua, ha nde mburuvicha guasu Josafat! Ñandejára he'ika peẽme: ‘Ani pekyhyje térã peñemondýi ko'ã ñorãirõha renondépe; ko ñorãirõ napenemba'éi, imba'énte hína.
Peguejy ko'ẽrõ pendyry haguã hesekuéra. Ojupi oúvo hikuái Sis rupi, ha pejuhúta chupekuéra ysyry apýrape, oĩva yvy ojeiko'ỹha Jeruelgua rovái.
Napeẽi umi peñorãirõtava. Peñemohenda upépe ha pepyta peku'e'ỹre; pehecháta mba'éichapa Ñandejára pende pe'a chuguikuéra. Jerusalén ha opa Judagua! Ani pekyhyje; pesẽ chupekuéra ko'ẽrõ, Ñandejára oĩgui pene ndive!”
Upérõ Josafat oñesũ ha ojayvy omboja peve isyva yvýre ha opa Judá ha Jerusalengua oñesũ Ñandejára renondépe omomba'e guasu haguã chupe.
Ha levítakuéra Quehat ha avei Coré ñemoñare oñepyrũ ogueropurahéi hatã Tupã Israel Járape.
Ko'ẽ rire, opu'ã hikuái oho haguã yvy ojeiko'ỹha Tecoa guápe. Ha osẽ vove, Josafat oñembo'y ha he'i chupekuéra: “Pejapysakáke Jerusalén ha Judagua! Pejerovia Tupã pende Járare, ha peñeñandúta kyhyje'ỹre, pejerovia imaranduhárakuérare ha opa mba'e osẽ porãta peẽme.”
Ha oporandu rire chupekuéra, omoĩ karaikuéra opurahéiva'erã oñemondéva ao tupaópe guápe, osẽ haguã ñorãirõhára renonderã. Ha opurahéi hikuái Ñandejárape upe purahéi he'íva: “Pemomba'e guasu Ñandejárape Ha'e oporohayhúgui opa árape guarã!”
Upéi oñepyrũvo opurahéi vy'apópe, Ñandejára ojapo sarambi Amongua, Moabgua ha yvyty Seirgua apytépe. Ha'ekuéra ouva'ekue ondyry Judá guáre, oñemoĩ oñorãirõ oñondive.
Amongua ha Moabgua ondyry yvyty Seír guáre ha ojukapa chupekuéra; upe rire oñorãirõ oñondive ha ojojukapa.
Umi Judagua oguahẽvo pe ojehechahágui yvy ojeiko'ỹha ha oma'ẽ umi ñorãirõhára chupekuéra oúvare, ohecha he'õnguekuérante ojepyso joáva yvýre. Peteĩnte jepe ndopytái ra'e ojejuka'ỹre!
Upérõ oguahẽ Josafat iñorãirõhára reheve ombyaty haguã pe ohejava'ekue umi omanóva, ha ojuhu hetaeterei mymba, tembiporu ñorãirõrã, ao ha mba'e repyeta ha oguerahapaite. Hetaetereígui pe oĩva, ndaikatúi ogueraha peteĩ árape ha mbohapýpe ae oguerahapa.
Pe irundyha árape oñembyaty hikuái Beracá ñúme ha upépe oguerohory hikuái Ñandejárape. Péicha héra ko'agãite peve upe ñu.
Upéi Josafat omyakã opa kuimba'e Judá ha Jerusalén guápe ha ojevy hikuái Jerusalénpe tuicha vy'a reheve, Ñandejára ohundi haguére umi hesekuéra ija'e'ỹvape.
Oguahẽvo Jerusalénpe oho hikuái tupaópe árpa, mbaraka ha turu púpe.
Oikuaávo Ñandejára oñorãirõ hague umi Israel rehe ija'e'ỹva ndive, tetãnguéra okyhyje joa Tupãgui.
Péicha rupi Josafat oisãmbyhy py'a guapýpe, Tupã ome'ẽ haguére chupe py'a guapy tetãnguéra ijerére oĩva ndive.
Josafat oisãmbyhy Judápe. Oguereko 35 áño oñepyrũrõ guare oisãmbyhy ha oisãmbyhy Jerusalénpe 25 áño pukukue. Isy héra Azubá, Silhí rajy.
Josafat oiko hekópe itúva Asá oiko haguéicha. Hembiapo porã Ñandejára renondépe.
Opáichavo umi tupã gua'u tupao ndojepe'apái, ha tetãguakuéra ndohekái gueteri Tupã, itúvakuéra ypykue Járape, ipy'aite guive.
Umi ambue mba'e Josafat ojapova'ekue, iñepyrũha guive ipaha peve, ojehai Jehú Hananí ra'y kuatiápe ha oñemoĩ Israel ruvicha guasukuéra kuatia apytépe.
Ko'ã mba'e rire, mburuvicha guasu Judagua Josafat oñemoirũ Israel ruvicha guasu Ocozías ndive, heko añáva.
Oñemoirũ hendive ygára guasu apópe, oho haguã Tarsíspe, ha umíva ojapo Esión-Guéberpe.
Upérõ Eliézer Maresagua, Dodavahu ra'y, ome'ẽ imarandu, Josafátpe oho vaitaha, he'ívo chupe: “Ñandejára ombokuapa pe rejapova'ekue, reñemoirũ haguére Ocozías ndive.” Ha péicha ojehu: Umi ygára guasu ho'yguy ha ndaikatúi oho hikuái Tarsíspe.
Josafat omano ha oñeñotỹ itúva ypykue David távape. Upéi oisãmbyhy hendaguépe ita'ýra Joram.
Joram ryvykuéra, Josafat ra'y avei, ko'ãva: Azarías, Jehiel, Zacarías, Micael ha Sefatías. Opa ha'ekuéra, Judá ruvicha guasu Josafat ra'yva'ekue.
Itúva ome'ẽva'ekue chupekuéra heta mba'e óro ha pláta guigua ha mba'e repyeta. Ome'ẽ avei chupekuéra táva oñeñangareko mbaretéva Judagua. Oisãmbyhy haguã pe tetã katu omoĩ Jorámpe, ha'égui ita'ýra ypykue.
Joram katu, oñemombarete rire iguapyhápe, ojukauka ityvýrakuérape ha avei heta mburuvicha Israel guápe.
Oguereko 32 áño oñepyrũrõ oisãmbyhy ha oisãmbyhy Jerusalénpe 8 áño.
Ha oguata mburuvicha guasukuéra Israelgua ha Acab ñemoñare rape rupi, hembireko niko Acab ñemoñare. Hembiapo ivai Ñandejára renondépe.
Ñandejára katu nohundiséi David guapyha, ome'ẽ haguére iñe'ẽ Davídpe, iñemoñare oisãmbyhytaha opa ára.
Joram oisãmbyhy aja, Edom opu'ã Judáre ha omoĩ hetãme mburuvicha guasu imba'e teéva.
Upérõ Joram oho iñorãirõhára ruvicha ha ikárro ñorãirõrã reheve ha pyhare aja opu'ã ha'e ha ikárro ñorãirõrã ruvichakuéra ha ondyry Edom guáre, omongorava'ekue chupekuéra.
Opáichavo, Edomgua ojei Judá poguýgui ha oiko tetã ambue ramo, ko'agãite peve. Upérõ avei ojei Judá poguýgui táva Libná, Joram oheja haguére Tupã itúvakuéra ypykue Járape.
Omopu'ã avei tupao tupã mombyry guápe Judá yvytykuérape. Ha'e rupi avei Jerusalengua ojei Tupãgui ha Judagua ojavy hape.
Upérõ maranduhára Elías omondo peteĩ kuatiañe'ẽ Jorámpe, he'ihápe chupe: “Tupã, nde ru ypykue David Jára he'ika ndéve: ‘Nderejapói nde ru Josafat ha Judá ruvicha guasu Asá ojapo haguéicha,
reiko uvei oiko haguéicha Israelgua ruvicha guasukuéra, ha nde rupi Judá ha Jerusalengua ojei Tupãgui ojei haguéicha Acab ñemoñare. Upéva ári rejuka nde ryvykuérape, heko porãveva'ekue nde hegui.
Upévare Ñandejára oitýta nde ári, ne retã, nde ra'ykuéra, ne rembirekokuéra ha opa mba'e rerekóva ári, mba'e vai tuichaetereíva.
Ndéve katu omondóta heta mba'asy. Nde rye rasýta areterei ne ryekuesẽmba peve’.”
Upérõ Ñandejára ombopochyeterei Joram rehe filistéo ha Árabekuéra Cus ypýpe oĩvape;
upévare ondyry hikuái Judá rehe ha oike upe tetãme, ogueraha opa mba'e mburuvicha róga guasúpe oĩva, avei ita'ýra ha hembirekokuéra. Peteĩ ita'ýrante opyta, pe michĩvéva, hérava Joacaz.
Ko'ã mba'e rire, Ñandejára oinupã chupe tye rasy okuerave'ỹvape.
Ohasa umi ára, ha mokõi áño rire hyekue osẽmba okápe ha omano asyeterei. Hetãgua, peteĩ tatánte jepe nomyendýi hérape, ojapo haguéicha itúvakuéra ipykue ndive.
Oguereko 32 áño oñepyrũvo oisãmbyhy ha oisãmbyhy Jerusalénpe 8 áño. Oho avave ombyasy'ỹre chupe. Oñotỹ hikuái chupe David távape, opáichavo noñotỹi chupe oñeñotỹhápe mburuvicha guasukuéra.
Umi Jerusalengua omoĩ mburuvicha guasúrõ Joram rendaguépe ita'ýra imitãvévape, hérava Ocozías; umi ondyryva'ekue árabekuéra ndive Judagua rekoháre niko ojukapa mburuvicha guasu Joram ra'ykuéra tuichavévape. Upéicha Ocozías Joram ra'y, Judá ruvicha guasu, oñepyrũ oisãmbyhy.
Oguereko 22 áño oñepyrũrõ oisãmbyhy ha oisãmbyhy Jerusalénpe peteĩ áño. Isy héra Atalía, Omrí ñemoñare.
Ocozías oguata avei Acab ha iñemoñare rape rupi isy oheko mbo'e vaígui chupe.
Ojapo ivaíva Ñandejára renondépe, Acab róga guáicha; itúva omano rire niko umíva oheko mbo'e chupe ivaívape.
Ojapóvo ha'ekuéra he'íva oñemoirũ Joram, Acab ra'y ndive, upéva Israel ruvicha guasu, ha oñorãirõ Siria ruvicha guasu Hazael ndive Ramot Galaad guápe. Síriokuéra oikutu Jorámpe,
ha ha'e oho jey Jezreélpe oñepohano haguã ijekutukuégui. Upérõ Ocozías oho Jezreélpe oñandúvo Jorámpe.
Tupã voi ombosako'i Ocozías jeho Joram rendápe ojehu haguã chupe ivaíva. Oguahẽ vove Ocozías osẽ Joram ykére oñorãirõ haguã Jehú Nimsí ra'y ndive. Kóvape Ñandejára oiporavova'ekue ohundi haguã Acab ñemoñare.
Jehú ojapo aja pe hekopeguáva Acab ñemoñarére, ojuhu Judagua mburuvichakuéra ha Ocozías ryvy ra'ykuérape, oipytyvõva Ocozíaspe ha ojuka chupekuéra.
Upéi ohekauka Ocozíaspe, okañyva'ekue Samaríape; umi ohóva ipiári, ogueru Jehú rendápe ha ojuka hikuái chupe. Upéi oñotỹ, itúva ypykue Josafat oiko haguére Ñandejára rape rupi. Upéicha rupi ndopytái avave Ocozías rogagua ikatúva oisãmbyhy Judá guápe.
Atalía, Ocozías sy, oikuaávo imemby omano hague, oho ojuka opa Judá mburuvicha guasukuéra róga guápe.
Ha Joseba, mburuvicha guasu Joram rajyre, omokañy Atalíagui Ocozías ra'ýpe, hérava Joás, peteĩ kotýpe imongakuaahára ndive. Upéicha rupi ndojejukái. Kóva ojapo Joseba, mburuvicha guasu Joram rajyre, Ocozías reindy ha pa'i Joiadá rembireko.
Ha Joás okañy hendivekuéra tupaópe. Upe aja Atalía oisãmbyhy pe tetã.
Áño 7hápe Joiadá ohenoika ko'ã ñorãirõha ruvichakuérape: Azarías Jeroham ra'y, Ismael Johanán ra'y, Azarías Obed ra'y, Maaseías Adaías ra'y ha Elisafat Zicrí ra'y; ha ome'ẽ hikuái ojupe oñoñe'ẽ.
Ha'ekuéra oho opa rupi upe tetãpýre ha ombyaty levítakuéra oĩva opa Judagua távape ha Israel rogagua ruvichakuérape ha ohopa hikuái Jerusalénpe.
Upépe opa ijatyva'ekue oñoñe'ẽ me'ẽ mburuvicha guasu ndive tupaópe. Joiadá he'i chupekuéra: “Kóina ápe mburuvicha guasu ra'y! Ha'eva'erã ñande ruvicha guasu, Ñandejára ome'ẽ haguéicha iñe'ẽ David ñemoñarekuérape.
Péicha pejapóta: pa'i ha levítakuéra apytégui, hembiapóva tupaópe pytu'uha árape, peteĩ aty oñangarekóta tupao rokẽnguérare;
Ambue, oĩta mburuvicha guasu rógape; ha pe hembýva, Pyenda Rokẽme. Upe aja opa Judagua oĩta tupao rogaguýpe.
Ha aníke avave oike tupaópe ndaha'éiva pa'i ha levíta omba'apóva upépe. Ha'ekuéra ñoite ikatu oike, oñemboykégui Ñandejárape. Umi tavagua katu ojapova'erã Tupã rembiapoukapy.
Levítakuéra omongoráta mburuvicha guasúpe, kyse yvuku ipópe. Oimeraẽ oikeséva tupaópe ojejukáta. Omoirũta hikuái mburuvicha guasúpe mamo ha'e ohohápe.”
Levítakuéra ha umi Judagua ojapo opa mba'e he'iva'ekue pa'i Joiadá. Peteĩ-teĩ ogueraha imoirũhakuérape, umi hembiapóva tupaópe ha umi ojopyrúva pytu'uha árape, pa'i Joiadá niko nomboykéi avavépe.
Pa'i Joiadá ome'ẽ mburuvichakuérape kyse yvuku ha tete mo'ãha David mba'ekue oñeñongatúva tupaópe.
Upéi omoĩ opa ñorãirõhárape tupao yke yvy gotyo guive ijyke yvatévo peve ha altar renondépe, kyse yvuku ipópe, oñangareko haguã mburuvicha guasúre.
Upérõ Joiadá, ita'ýrakuéra ndive, oguenohẽ mburuvicha guasu ra'ýpe, omoĩ hese iñakãngora ha imburuvicha guasu jeguaka, ha oñohẽ rire hese ñandyry omoingo chupe mburuvicha guasúrõ. Upéi opavave ojepopete ha osapukái: “Víva mburuvicha guasu.”
Atalía ohendu umi sapukái oikóva, ohecha opa umi oñaníva ha oguerosapukáiva mburuvicha guasúpe, ha oho tupao oñeimbahápe.
Upépe ohecha mburuvicha guasúpe oñembo'ýva hína tupao rokẽme, pe horkon imba'éva ykére. Ha ijykére oĩ ñorãirõhára ruvicha ha mba'e mbopuhakuéra; opavave ovy'a joa ha ombopu iturukuéra; umi opurahéiva Tupãme oñemoirũ mba'epu reheve. Upérõ Atalía omondoro ijao ha osapukái: —Oñepu'ã che rehe!
Pa'i Joiadá katu he'i mburuvichakuérape: —Penohẽ okápe ha pejuka, ha oĩrõ omoirũva chupe, pejuka avei. Anínte pejuka tupao ryepýpe. Ha pa'i he'i haguére ani haguã ojuka pe kuñáme tupaópe,
omyaña hikuái Atalíape, ogueraha chupe pe kavaju oikeha rokẽ rupi mburuvicha guasu rógape, ha upépe ojuka.
Upéi Joiadá oñoñe'ẽ me'ẽ opa Judagua ha mburuvicha guasu ndive, he'ívo ha'e kuerataha Ñandejára retã.
Upe rire ohopa hikuái tupã gua'u Baal rógape, oity yvýre itupao, omongu'ipa ijaltar ha ita'ãngakuéra ha ipa'i gua'u Matánpe ojuka hikuái altar renondépe.
Upéi Joiadá omoĩ ñangarekohára tupaópe, oĩva pa'i ha levítakuéra poguýpe; David omoĩva'ekue chupekuéra tupaópe oikuave'ẽ haguã mymbahapy, oje'eháicha Moisés rembiapoukapýpe, vy'apópe ha purahéi reheve he'i haguéicha David.
Omoĩ avei okẽ rerekua tupao rokẽme, ani haguã oike avave ipotĩ'ỹva.
Upéi ogueraha mburuvichakuéra, karai guasukuéra, tavagua sãmbyhyhakuéra, ha opa Judá guápe; ha omoirũ hikuái mburuvicha guasúpe tupao guive mburuvicha róga peve, oikévo okẽ yvategua rupi. Upépe omboguapy chupe mburuvicha guasu guapyhápe.
Opa tetãgua ovy'a joa ha pe táva opyta py'a guapýpe Atalía ojejuka rire kyse pukúpe.
Joás oguereko 7 áño oñepyrũrõ oisãmbyhy ha oisãmbyhy Jerusalénpe 40 áño pukukue. Isy héra Sibiá, Beersebagua.
Joás hembiapo porã Ñandejára renondépe oikove aja pa'i Joiadá.
Joiadá omomenda chupe mokõi kuñáre ha mokõivégui ita'ýra ha itajýra.
Upe rire Joás oñembopy'a peteĩ omyatyrõ haguã tupao,
ha upevarã ombyaty pa'i ha levítakuérape ha he'i chupekuéra: “Pesẽ Judagua távakuéra rupi ha pembyaty pira pire opa Israel guágui, oñemyatyrõ haguã tupao. Pende Pya'éke!” Levítakuéra katu imbegue.
Upérõ mburuvicha guasu ohenoika pa'i Joiádape ha he'i chupe: —Mba'érepa ne reñeha'ãi levíta ha pa'ikuéra ogueru haguã pe mba'e me'ẽ, Moisés, Ñandejára rembiguái, ha Israelguakuéra he'iva'ekue oñembyaty haguã tupaópe guarã?
Atalía heko añaetereíva ha iñirũnguéra niko oikeva'ekue tupaópe ha ogueraha itupã gua'ukuérape guarã tupao pegua tembiporu.
Upérõ mburuvicha guasu ojapouka peteĩ karameguã ha omoĩka tupao rokẽ ykére oka guio.
Upéi omoherakuã Judá ha Jerusalén rupi ojereraha haguã tupaópe pe mba'e me'ẽ Moisés, Ñandejára rembiguái, he'iva'ekue Israel guápe yvy ojeiko'ỹháme.
Mburuvichakuéra ha opa Israelgua ou ipy'aite guive omoĩ imba'e me'ẽ karameguãme, omyenyhẽ meve.
Levítakuéra ogueraha jepi pe karameguã mburuvicha guasúpe ohecha haguã; ha ohechávo oĩ hetamaha pe pira pire, ou jepi peteĩ mburuvicha guasu rembijokuái ha peteĩ ma'ẽhára pa'i guasu omondóva ha omonandi hikuái pe karameguã; upéi ogueraha omoĩ jey hendaguépe. Upéicha ojapo ára ko'ẽre ha ombyaty heta pira pire.
Mburuvicha guasu ha Joiadá ome'ẽ pe pira pire tupao myatyrõhárape ohepyme'ẽ haguã umi ita kytĩha ha yvyra kytĩháme omba'apóva tupao ñemyatyrõme. Hembiapo avei upépe umi fiérro ha vrónsere omba'apóva.
Oñemba'apo kyre'ỹ ha pe tupao opyta ipyahu jey yma guaréicha.
Opa rire pe tembiapo ojegueru mburuvicha guasu ha Joiádape upe pira pire hembýva ha ha'ekuéra ojapouka chugui umi tembiporu tupao ha mymbahapy peguarã, avei kucharõ ha tembiporu óro ha pláta. Oikove aja Joiadá oñekuave'ẽ tapiaitéva mymbahapy tupaópe.
Joiadá katu itujáma ha oguerekóvo 130 áño omano py'a guapýpe.
Oñeñotỹ David távape, mburuvicha guasukuéra ykére ojapo haguére iporãva Israelgua, Tupã ha tupaóre.
Omano rire Joiadá, mburuvichakuéra Judagua oho oñesũ mburuvicha guasu renondépe, ha ha'e ohendu chupekuéra.
Ha'ekuéra ojei Tupã itúvakuéra ypykue tupaógui, ha oho oñesũ Astarté ha ambue tupã gua'ukuéra renondépe. Upévare Tupã ipochy Judá ha Jerusalengua ndive.
Opáichavo Ñandejára omondo imaranduhárakuéra ombojevy haguã chupekuéra hape vaígui. Ha'ekuéra katu nohenduséi iñe'ẽ.
Upérõ Tupã Espíritu oñemomba'e Zacarías, pa'i Joiadá ra'yrére; ha'e oñembo'y peteĩ ijyvatehápe ha he'i opavavépe: “Péicha he'ika Tupã: ‘Mba'érepa ndapejapói mba'evérõ che rembiapoukapy? Mba'érepa peheka pende jupe ivaíva? Peẽ che reja haguére, che avei pohejáta’”.
Ha'ekuéra katu oñemoĩmba hese, ha mburuvicha guasu he'ígui, ojapi hikuái chupe itápe ojuka peve tupao rogaguýpe.
Mburuvicha guasu Joás hesarái pa'i Joiadá, Zacarías ru, ohupi hague chupe mburuvicha guasúrõ ha ojukauka ita'ýra Zacaríaspe; kóva omano nguévo osapukái: “Ñandejára tohecha kóva ha tomyengovia peẽme!”
Pe áño ñepyrũme siriagua ñorãirõha aty ou oñorãirõ haguã Joás ndive. Ondyry hikuái Judá ha Jerusalénre, ojuka opa mburuvichakuérape, omonda opa mba'e oĩva ha omondo Damascogua ruvicha guasúpe.
Imbovy ramo jepe umi ñorãirõhára Siriagua, Ñandejára omoĩ ipópekuéra ñorãirõhára Judagua hetaitevéva, ha'ekuéra oheja haguére Tupã itúvakuéra ypykue Járape. Péicha hekovia Joáspe hembiapo vaikue.
Siriagua oho rire, Joás opyta hasyete. Upérõ hembiguáikuéra ñemiháme oñemoĩ peteĩ ñe'ẽme ojuka haguã chupe, ojuka haguére pa'i Joiadá ra'ýpe. Ha upéicha ojuka chupe hupaitépe. Upéi oñotỹ hikuái chupe David távape, oñeñotỹ'ỹre mburuvicha guasukuéra apytépe.
Umi oñemoĩva'ekue hese, Zabad Simat amoníta memby ha Jozabad Simrit moabíta memby.
Opa mba'e Joás ra'ykuéra rehegua, hetaite maranduhára ñe'ẽ, omombe'úva ivaíva chupe guarã, ha umi mba'e tupao ñemyatyrõ rehegua, ojehaipa mburuvicha guasukuéra kuatiápe. Hendaguépe oisãmbyhy ita'ýra Amasías.
Amasías oguereko 25 áño oñepyrũrõ oisãmbyhy ha oisãmbyhy Jerusalénpe 29 áño pukukue. Isy héra Joadán, Jerusalengua.
Hembiapo porã Ñandejára renondépe, ndaha'éinte ipy'aite guive.
Oñemombarete rire tetã sãmbyhyhárõ, ojukauka umi ojukava'ekue itúvape.
Ha ndojukái ita'ýrakuérape; Moisés kuatia ñe'ẽme oĩháicha niko Ñandejára he'iva'ekue: “Túvakuéra ndo jejukáiva'erã ta'ýrakuéra rembiapo vaikuére ha ta'ýrakuéra avei ndo jejukáiva'erã túvakuéra rembiapo vaikuére. Peteĩ-teĩva omanova'erã iñangaipáre.”
Amasías ombyaty opa Judá ha Benjamín guápe ojohogaguáva, ha omoĩ chupekuéra ñorãirõha ruvichakuéra poguýpe. Upéi oipapa 20 áño ombotýva guive, ha ojuhu oĩha 300.000 kuimba'e poravopyre oĩva oñorãirõ haguãicha, oiporu kuaáva kyse yvuku ha tete mo'ãha.
Upéva ári ombyatyve 100.000 ñorãirõhára Israelgua 3.300 kílo plátare.
Peteĩ karai marangatu katu ou hendápe ha he'i chupe: —Nde karai mburuvicha guasu, aníke oñorãirõ nde ykére ñorãirõhára Israelgua. Ñandejára niko noĩri Israelgua ndive, ha opa umi Efraingua ndive ave.
Ha'ekuéra oikérõ nde ykére ñorãirõme, Tupã ne moĩta umi ne mbohováiva pópe. Tupã ikatu oporopytyvõ térã oporoity.
Amasías oporandu pe karai marangatúpe: —Ha mba'épa oikóta umi 3.300 kílo plátagui ame'ẽva'ekue chupekuéra? Pe karai marangatu he'i chupe: —Ñandejára oguereko ome'ẽ haguã ndéve hetave upévagui.
Upépe Amasías omondo jey umi Efraingua ñorãirõhára hógapekuéra. Ha'ekuéra katu ipochy Judagua ndive, ha ipochykue reheve oho jey hógape.
Amasías katu oñembopy'a guasu, ogueraha iñorãirõhakuéra upe Juky Ñúme, ha ojuka 10.000 kuimba'e Seír guápe.
Upéva ári Judagua oñemomba'e 10.000 kuimba'ére ha ogueraha chupekuéra peteĩ yvyty ru'ãme oĩháme ita guasu ha upégui omyaña chupekuéra ha umíva ho'ávo huguápe ijaku'ipa hikuái.
Upe aja umi ñorãirõhára Efraingua Amasías omondo jeyva'ekue hógapekuéra, ondyry Judagua távakuérare, Samaría guive Bet-Horón peve, ojuka 3.000 tapichápe ha ogueraha heta mba'e omondava'ekue.
Amasías ou jeývo Edómgui ñorãirõhágui, ogueru Seír pegua tupã gua'ukuéra ha oguereko itupã ramo, omomba'e guasu ha ohapy chupekuéra insiénso.
Ñandejára ipochy Amasías ndive ha omondo hendápe maranduhára he'i haguã chupe: —Mba'érepa reñesũ tupã gua'u renondépe. Ha'ekuéra niko ndaikatúiva'ekue oipysyrõ nde pógui hetã guápe?
Amasías katu oñe'ẽ joko chupe ha he'i: —Ndéve piko máva nde poravo reheko mbo'e haguã mburuvicha guasúpe? Tereho ko'águi neremanoséirõ! Pe maranduhára oho mboyve he'i chupe: —Aikuaa Tupã oñembopy'a peteĩmaha ne rundívo, rejapo haguére upéva ha nerehenduséigui che ñe'ẽ.
Judagua ruvicha guasu Amasías katu ohendu ambue ñe'ẽ ha he'ika Israel ruvicha guasu Joáspe, upéva Joacaz ra'y ha Jehú remineno: “Eju che mbohovái, tahechami nde rova!”
Joás katu he'ika chupe: “Peteĩ karaguata he'ika kuri'y Líbano peguápe: ‘Eme'ẽ nde rajy che ra'ýpe, tomenda hese’. Peteĩ tymba ñarõ Libanogua katu ohasa upérupi ha opyrũmba pe karaguatáre.
Nde ere: ‘Che pu'aka Edom guáre’, ha upévare rejejapoeterei. Epytánte nde rógape. Maerãpa reityse nde ári ha Judá ári mba'e vai?”
Amasías katu ndoikuaaséi mba'eve. Upéva ojehu Tupã oñembopy'a peteĩma haguére oitývo chupe Joás pópe, ojerovia haguére tupã gua'u Edom guáre.
Upérõ Joás oho ha ombohovái chupe Bet-Sémespe, oĩva Judá retãme.
Umi Judagua ho'a Israelgua pópe ha isarambipa; peteĩ-teĩ oñani jey hóga gotyo.
Israel ruvicha guasu Joás ojapyhy Judá ruvicha guasu Amasíaspe Bet-Sémespe, ha ogueraha Jerusalénpe. Pe táva korapy jere yvate rehe ojapo peteĩ kuára guasu ipukúva 180 métro, Efraín Rokẽ guive Hugua Rokẽ meve.
Upéi oguerahapa pe óro ha pláta oĩva ha opa mba'e tupao pegua oñongatúva Obed-Edom ha umi mba'e repyeta mburuvicha guasu róga pegua ha ogueraha avei karai guasukuéra ra'ykuéra pira pire rehe ome'ẽ jey haguã, ha oho jey Samaría gotyo.
Judá ruvicha guasu Amasías, Joás ra'y, oikove gueteri 15 añove omano rire Israel ruvicha guasu Joás, Joacaz ra'y.
Ambue mba'e Amasías rekovekue rehegua, iñepyrũrã guive ipaha peve, ojehai Judá ha Israelgua ruvicha guasukuéra kuatiápe.
Amasías ojei guive Ñandejáragui, oñeñemoĩ ñemi hese Jerusalénpe. Ha'e okañy táva Láquispe. Pepeve ojeho hapykuéri ha upépe ojejuka.
Upéi ojegueru hetekue kavaju ári ha oñeñotỹ itúvakuéra ypykue ndive Judá Távape.
Upérõ opa Judagua ogueraha Ozíaspe ha omoĩ chupe mburuvicha guasúrõ itúva Amasías rendaguépe. Ozías oguereko upérõ 16 áño,
ha ha'e pe itúva omano rire omopu'ã jeyva'ekue pe táva Elat, ha oñemomba'e jey hese Judápe guarã.
Ozías oguereko 16 áño oñepyrũrõ guare oisãmbyhy, ha oisãmbyhy Jerusalénpe 52 áño pukukue. Isy héra Jecolías, Jerusalengua.
Ozías rembiapokue iporã Ñandejára renondépe, iporã haguéicha itúva Amasías rembiapokue.
Oñeha'ã oiko Tupã rape rupi oikove aja Zacarías, oheko mbo'eva'ekue chupe ohayhu haguã Tupãme. Ha oiko aja Ñandejára rape rupi, ha'e omyakã rapu'ã chupe.
Ozías omoñepyrũ ñorãirõ filistéokuéra ndive, ha oity yvýre távakuéra Gat, Jabnia ha Asdod korapy jere yvate ha omopu'ã távakuéra Asdod retãme, filistéokuéra apytépe.
Tupã oipytyvõgui chupe, ipu'aka filistéokuéra, Árabekuéra Gur-Baal pegua ha amonítakuérare.
Amonítakuéra ohepyme'ẽva'erã Ozíaspe ohechauka haguã oĩha ipoguýpe, ha Ozías herakuã mombyry opa rupi Egipto retã rembe'y peve, oúgui ipu'akapa.
Omopu'ã avei óga yvate Jerusalénpe Hugua Rokẽ, Ñu Rokẽ ha Hugua ári ha omombarete umi óga yvate.
Ojapo avei óga yvate yvy ojeiko'ỹháme ha ojo'ouka heta ykua, hymba hetágui ñúme ha yvy ijyvatehápe. Oguereko avei heta omba'apóva ikokue ha iparraltýpe yvy ijyvatehápe ha ikokuépe, ohayhúgui ñemitỹ.
Ozías oguereko avei heta ñorãirõhára aty-atýpe osẽva oñorãirõ, oipapa haguéicha mba'e haihára Jeiel ha ipytyvõha Maaseías. Umívape oisãmbyhyva'ekue Hananías, ñorãirõhakuéra ruvicha.
Ogaguakuéra ruvicha, kuimba'e py'a guasu meme, ojepapa 2.600.
Ipoguýpe oĩ 307.500 kuimba'e ikatupyrýva oipytyvõ haguã mburuvicha guasúpe ñorãirõme.
Ozías ojapouka opavavépe guarã tete mo'ãha, kyse yvuku, akã mo'ãha, pyti'a mo'ãha, hu'y ha ita momboha.
Ojapouka avei Jerusalénpe ita ha hu'y momboha iñarandúva rembiapokue, ha omoĩka umi óga yvate ru'ãme ha umi táva hi'ã porãhápe. Opa rupi herakuã guasu, Tupã oipytyvõ haguére chupe imbareteterei haguã.
Ha oñemombarete porã rire tetã sãmbyhyhárõ, ou ojejapoeterei ha upéva ohundi chupe. Opu'ã Tupã Ijárare ha oike tupaópe ohapy haguã insiénso altárpe.
Hapykuéri katu oike pa'i guasu Azarías ha omoirũ chupe 80 pa'i py'a guasu.
Umíva ombohovái mburuvicha guasu Ozíaspe ha he'i chupe: “Nde, ore ruvicha guasu Ozías, ndaikatúi reikuave'ẽ insiénso Ñandejárape. Ore, pa'i Aarón ñemoñare añónte rojeporavo rojapo haguã upéva. Esẽ katu tupaógui, ore ruvicha guasu! Repu'ã niko Tupã Ñandejárare ha upéva nanemoĩporãmo'ãi henondépe.”
Ozías oguereko ipópe peteĩ insiénso oñemyatatĩha ha ipochyeterei pa'ikuéra ndive. Ha pe tupaópe voi, altar oñemyatatĩha renondépe, pa'ikuéra rovake, osẽ isyváre ai vai.
Pa'i guasu Azarías ha pa'ikuéra oma'ẽvo hese, ohecha oguerekoha ai vai isyváre ha oguenohẽ pya'e upégui; ha'e voi osẽse pya'e porã, Ñandejára oinupã haguére chupe.
Mburuvicha guasu Ozías ijai vai omano meve ha oiko ha'eño peteĩ ógape. Ndojehejái chupe oike tupaópe ha ita'ýra Jotam oisãmbyhy hendaguépe.
Umi ambue mba'e Ozías rekovekue rehegua, iñepyrũha guive ipaha peve, ohai maranduhára Isaías Amós ra'y.
Omano rire Ozías, oñeñotỹ itúvakuéra ypykue ndive, peteĩ yvy imba'évape, oguereko haguére ai vai. Upéi oisãmbyhy hendaguépe ita'ýra Jotam.
Jotam oguereko 25 áño oñepyrũrõ oisãmbyhy, ha oisãmbyhy Jerusalénpe 16 áño pukukue. Isy héra Jerusá, Sadoc rajy.
Jotam rembiapokue iporã Ñandejára renondépe, iporã haguéicha itúva Ozías rembiapokue. Opáichavo ndoikéiva tupaópe. Upe aja, tetãguakuéra hembiapo vaive ohóvo.
Jotam pe ojapova'ekue okẽ yvategua tupaópe ha avei heta óga Ófel korapy jere yvate ári.
Omopu'ã avei távakuéra Judá yvytýpe, ha óga oñeñangareko mbaretéva ha óga yvate ka'aguykuérape.
Oñorãirõ amonítakuéra ruvicha guasu ndive ha ipu'aka hese. Upe áñope amonítakuéra tekotevẽva'ekue ohepyme'ẽ chupe, 3.300 kílo pláta, 2.200.000 kílo trígo ha seváda, upéva retakue avei, ohechauka haguã oĩha ipoguýpe. Upéicha avei ojapo umi mokõi áño upe rire guápe.
Jotam oiko mburuvicha guasu mbarete ramo hembiapo porã haguére Tupã renondépe.
Ambue mba'e Jotam rekovekue rehegua, opa umi ñorãirõ ha'e omyakãva'ekue ha opa mba'e ojapova'ekue, ojehai mburuvicha guasukuéra Israel ha Judagua kuatiápe.
Jotam oguereko 25 áño oñepyrũrõ oisãmbyhy, ha oisãmbyhy Jerusalénpe 16 áño.
Omano rire oñeñotỹ itúvakuéra ypykue ndive David távape. Upéi oisãmbyhy hendaguépe ita'ýra Ahaz.
Ahaz oguereko 20 áño oñepyrũrõ oisãmbyhy, ha oisãmbyhy Jerusalénpe 16 áño pukukue; hembiapo katu naiporãi Ñandejára renondépe, iporã haguéicha itúva ypykue David rembiapo.
Oguata uvei Israelgua ruvicha guasu rape rupi, ha ojapo avei tupã gua'u Baal ra'ãnga ita vera ñemboyku pyrégui,
ohapy insiénso Ben-Hinom ñúme ha ohapyka ita'ýrakuéra mymbajuka ramo, ojapóvo umi mba'e ahẽ ojapóva tetãnguéra, Ñandejára omosẽva'ekue Israelgua renonderãgui.
Upéva ári, oikuave'ẽ mymbajuka ha ohapy insiénso tupãnguéra tupaokuérape, umi tenda ijyvateha rupi ha opa yvyra guasu guýpe.
Upévare Tupã Ijára omoĩ chupe Siria ruvicha guasu pópe; síriokuéra ipu'aka hese ñorãirõme ha ogueraha Damáscope hetaeterei hembiguairã. Omoĩ avei chupe Israelgua ruvicha guasu pópe ha upéva hetaetereípe ojuka.
Ha péicha Pécah Remalías ra'y, ojuka Judápe, peteĩ árapente 120.000 kuimba'e, opa umíva kuimba'e katupyry, oheja haguére Tupã itúvakuéra ypykue Járape.
Ha Zicrí, peteĩ ñorãirõhára Efraingua, ojuka mburuvicha guasu ra'y Maaseíaspe, mburuvicha guasu róga ruvicha Azricámpe ha mburuvicha guasu irũ tenondegua Elcánape.
Upéva ári, Israelgua ñorãirõhára ogueraha hembiguairã 200.000 tapicha, ipehẽnguekuéra Judagua rembireko, mitã ha mitãkuña; avei ogueraha opa mba'e ha'ekuéra oguerekóva Samáriape.
Oĩ upépe Ñandejára maranduhára hérava Oded. Upéva osẽ umi ñorãirõhára ruguãitĩvo, ha'ekuéra oikévo Samáriape ha he'i chupekuéra: —Tupã pende ru ypykue Jára, ipochy Judagua ndive ha upévare omoĩ chupekuéra pende pópe. Peẽ katu pejuka asyeterei chupekuéra ha isapukái oguahẽ yvágape.
Upéva ári, pejapose umi Judá ha Jerusalengua kuimba'e ha kuñágui pene rembiguái. Ha piko peẽ voi ndapejapói ra'e ivaíva Tupã pende Jára renondépe?
Upévare, pehendúke che ñe'ẽ ha pepoi jey umi perúvagui pene rembiguairã, ha'éva hína pene pehẽngue tee, cháke Ñandejára ipochyeterei hína pene ndive.
Upérõ Azarías Johanán ra'y, Berequías Mesilemot ra'y, Ezequías Salum ra'y ha Amasá Adlai ra'y, ha'éva hikuái Efraingua ruvicha ojeapovéva mba'érõ, oñemoĩ umi ñorãirõhágui oúva renondépe,
ha he'i chupekuéra: —Aníke peru ko'ápe umíva pene rembiguairã, cháke upéva ivaíta hína Ñandejára renondépe! Upéva ombohetavéta ñane angaipa, chakeko hetaetereíma hína, ha ipochyetereíta Israelgua ndive!
Upérõ umi ñorãirõhára opoi umi tembiguáirõ oguerúvagui ha oheja jey umi mba'e oipe'ava'ekue chuguikuéra, mburuvicha ha Israelgua renondépe.
Umi kuimba'e oñemoĩva upevarã, oñangareko umi tembiguairã ojererúvare: ijopívova omonde ha ipynandívape ombosapatu umi ñorãirõháme oipe'a chuguikuérava'ekuépe, upéi omongaru, omboy'u ha oipohano umi ojekutuva'ekue. Upéi ohupi vúrro ári umi ikatu'ỹvape oguata ha ogueraha jey pe táva Jericó peve oĩháme karanda'y, ha oheja ipehẽnguekuéra rógape. Upe rire ojevy hikuái Samáriape.
Umiha árape, mburuvicha guasu Ahaz omondo hembijokuái Siria ruvicha guasu rendápe ojerurévo pytyvõ.
Umi Edomgua niko ondyry jey hese ha ipu'aka rire Judá guáre ogueraha upégui hembiguairã.
Filistéokuéra katu ojeityva'ekue umi Judagua táva ári oĩva ñúme ha Judá yvy ikãha rupi ha omondapa umi távakuéra; oñemomba'e Bet-Semes, Aialón ha Guederot rehe, avei Socó, Timná ha Guimzó rehe, tava'ikuéra umíva rehegua reheve, ha oñemohendava'ekue umi rupi.
Ahaz, Judá ruvicha guasu, ohatapyña haguére Judagua apytépe teko ky'a ijokoha'ỹva, ha opu'ã haguére Ñandejárare, Ñandejára omotĩndy Judá guápe.
Siria ruvicha guasu Tiglat-Piléser, oipytyvõ rangue Aházpe ondyry hese ha omongora chupe.
Ahaz ome'ẽ umi mba'e repyeta oĩva tupaópe, mburuvicha guasu róga ha mburuvichakuéra rógape, Siria ruvicha guasúpe, ha rei; ndohupytýi chugui mba'eve.
Ha ojejuhu vaive pa'ũme, akóinte Ahaz ndoikuaaséi mba'eve Ñandejáragui. Peichaguava'ekue Ahaz!
Upéva rangue oikuave'ẽ mymbajuka tupãnguéra Damasco guápe, ipu'akava'ekue hese, he'ígui; “Ko'ã tupã niko oipytyvõ Siriagua ruvicha guasúpe. Taikuave'ẽna chupekuéra mymbajuka jahecha nachepytyvõipa chéve avei.” Ha'ekuéra rupi katu oñehundiete uvei ha'e ha opa Israelgua.
Ahaz ombyaty opa tembiporu tupao pegua ha omyangu'ipa, omboty tupao rokẽ ha omopu'ãuka heta altar tupãnguérape táva Jerusalén rupi.
Omopu'ã tupao tupã gua'ukuérape opa táva Judá guápe, ohapy haguã insiénso tupã mombyry guápe. Péicha ombopochy Tupã itúvakuéra ypykue Járape.Ambue mba'e hekovekue guigua ha opa mba'e ojapova'ekue iñepyrũha guive ipaha peve, ojehai Judá ha Israelgua ruvicha guasu kuatiakuérape.
Omano rire, oñeñotỹ itúvakuéra ypykue ndive táva Jerusalénpe ha noñeñotỹi oñeñotỹhápe Israelgua ruvicha guasukuéra. Upéi oisãmbyhy hendaguépe ita'ýra Ezequías.
Ezequías oñepyrũrõ oisãmbyhy oguereko 25 áño ha oisãmbyhy Jerusalénpe 29 áño pukukue. Isy héra Abí, Zacarías rajy.
Ezequías rembiapokue iporã Ñandejára renondépe iporã haguéicha itúva ypykue David rembiapokue.
Oñepyrũvo oisãmbyhy, mes peteĩha, áño peteĩháme, oipe'a ha omyatyrõ umi tupao rokẽ.
Upéi ohenói pa'i ha levítakuérape, ombyaty pe plása kuarahy resẽ gotyo guápe,
ha he'i chupekuéra: “levítakuéra, pe che rendúke: peñemopotĩ ha pemopotĩ avei Tupã Ñandejára ha ñande ru ypykue Jára róga. Peipe'a tupaógui opa mba'e ipotĩ'ỹva.
Ñande ru ypykue opu'ã haguére Tupã Ñandejárare ha ojapo ivaíva hesa renondépe, oheja chupe, ndohechasevéi chupe ha oñemomombyry ha'e oikohágui.
Omboty hikuái umi tupao rogaguy rokẽ, ombogue umi mba'e rendy, ndohapyvéi insiénso ha noikuave'ẽvéi tupaópe mymbahapy Tupã Israel Járape.
Upévare Ñandejára ipochy Judá ha Jerusalén ndive, ha oheja oiko chuguikuéra peteĩ mba'e oporomongyhyje ha oporomondýiva; oiko opavavépe toryjárõ peẽ voi pehecha haguéicha pende resa tee rupi.
Upévare ñande rukuéra ho'apa ñorãirõme ha ojereraha tembiguairã ñande ra'y, ñande rajy ha ñane rembirekokuéra.
Ko'ágã che ame'ẽse che ñe'ẽ Tupã Israel Járape opoi haguã ipochýgui ñane ndive.
Upévare che ra'ykuéra, aníke pepytu'u, Ñandejára pende poravo haguére peime tapia haguã henondépe pejapo haguã ha'e he'íva ha peikuave'ẽ haguã chupe insiénso.”
Levítakuéra upérõ oñepyrũva'ekue omba'apo, ko'ãvava'ekue: Coatgua: Máhat Amasai ra'y ha Joel Azarías ra'y; Merarigua: Quis Abdí ra'y ha Azarías Jehaleel ra'y; Guersongua: joa Zimá ra'y ha Edén joa ra'y;
Elizafangua, Simrí ha Jehiel; Asafgua, Zacarías ha Matanías;
Hemangua, Jehiel ha Simí, ha Jedutungua, Semaías ha Uziel.
Tenondete ombyaty hogaguakuérape ha opavave oñemopotĩ. Upéi oike tupaópe omopotĩ haguã, mburuvicha guasu he'i haguéicha ha oĩháicha Ñandejára rembiapoukapýpe.
Upe rire, pa'ikuéra oike tupaópe omopotĩ haguã. Oguenohẽ tupao rogaguýpe opa mba'e ipotĩ'ỹva ojuhuva'ekue ha upégui levítakuéra ohupi umi mba'e ha ogueraha omombopa ysyry Cedrónpe.
Omoñepyrũ hikuái pe tupao ñemopotĩ mes peteĩha megua ára peteĩháme ha pe ára 8hápe oguahẽma hikuái tupao rogaguýpe. Upe hembýva katu omopotĩ hikuái 8 árape ha pe ára 16hápe guarã, oikopáma hikuái.
Upéi oike hikuái mburuvicha guasu Ezequías róga guasúpe ha he'i chupe: “Romopotĩmbáma pe tupao pe altar mymbahapyha pe altar opa hembiporukuéra reheve, ha pe mesa mbuja kuave'ẽmby peguarã opa hembiporukuéra reheve.
Romoĩmba avei hendápe ha romopotĩ umi tembiporu mburuvicha guasu Ahaz, ha'e oisãmbyhy aja, omombova'ekue, opu'ã ramo Ñandejára rehe, ha ko'ágã umíva oĩma Ñandejára altar renondépe.”
Mburuvicha guasu Ezequías opu'ã ko'ẽ mboyve, ombyaty tavagua ruvichakuérape ha oho tupaópe.
Ogueraha 7 tóro ra'y, 7 ovecha mácho, 7 ovecha ra'y ha 7 kavara ra'y ha oikuave'ẽ ojeheja rei haguã mburuvicha guasu rogaguakuérape iñangaipa, umi ojejapova'ekue tupaópe ha Judagua ojapova'ekue. Upéi mburuvicha guasu he'i pa'ikuéra Aarón ñemoñarépe oikuave'ẽ haguã umíva mymbahapy ramo Ñandejára altar ári.
Pa'ikuéra ojuka umi tóro ra'y ha huguýpe ohypýi altar. Upéicha avei ojapo umi ovecha mácho ha umi ovecha ra'y reheve.
Upéi ogueraha umi kavara ra'y oñekuave'ẽtava ojeheja rei haguã angaipa, mburuvicha guasu ha opa Israelgua renondépe, ha ha'ekuéra omoĩ ipo umi mymba ári.
Upéi pa'ikuéra ojuka umíva ha oñohẽ huguykue altar ári mba'e kuave'ẽmby ramo ojeheja rei haguã opa Israelgua angaipa, mburuvicha guasu niko he'iva'ekue pe mymbahapy oñekuave'ẽ haguã opa Israelgua angaipáre.
Ezequías omoĩ avei tupaópe levítakuéra imba'epu reheve: platíllo, árpa ha mbaraka, he'i haguéicha David, ipytyvõha mba'e rechahára Gad ha maranduhára Natán. Pe tembiapoukapy niko ome'ẽva'ekue Ñandejára imaranduhárakuéra rupi.
Levítakuéra oñembo'y ha oguereko umi David mba'epu, pa'ikuéra katu ituru.
Upérõ Ezequías he'i oñekuave'ẽ haguã mymbahapy altar ári. Ha oñepyrũvo pe mymbahapy, oñepyrũ avei umi purahéi Ñandejárape ha pe turu pu omoirũ David mba'epu.
Opa Israelgua oñesũ omomba'e guasúvo ojepurahéi aja ha pa'ikuéra ombopu aja ituru, okaipa peve mymbahapy.
Okaipa rire mymbahapy, mburuvicha guasu ha iñirũnguéra oñesũ omomba'e guasúvo.
Upéi mburuvicha guasu Ezequías ha mburuvichakuéra he'i levítakuérape ogueropurahéi haguã Ñandejára oiporúvo David ha Asaf purahéikuéra. Ha'ekuéra ojapo upéva tuicha vy'a reheve ha oñesũ avei hikuái omomba'e guasúvo.
Upérõ Ezequías he'i Judá guápe: “Peẽ niko peñeme'ẽma ko'ágã Ñandejárape. Peñemboja katu ha pegueru mymbajuka ha mba'e kuave'ẽrã tupaópe.” Upérõ opavave ogueraha mymbajuka ha mba'e kuave'ẽ joajurã, ha umi ojaposéva, oikuave'ẽ mymbahapy.
Umi mymba oguerahava'ekue Israelgua mymbahapyrã, 70 tóro, 100 ovecha mácho ha 200 ovecha ra'y. Opa ko'ãva oñekuave'ẽ haguã Tupãme mymbahapy ramo.
Opa umi mymba oñekuave'ẽva'ekue, 600 tóro ha 3.000 mymba michĩvéva.
Imbovýgui umi pa'i ojuka haguã umi mymba oñekuave'ẽva mymbahapyrã, oipytyvõ chupekuéra ipehẽnguekuéra levíta, oñemopotĩmba peve umi ambue pa'i; levítakuéra niko ikyre'ỹveva'ekue pa'ikuéragui oñemopotĩ haguã.
Avei oĩ hetaeterei mymbahapy oñekuave'ẽva'erã, ha umi mymbajuka joajurã kyrakue, ha hetaeterei pe kaguy oñekuave'ẽva'erã mymbahapy reheve. Upéicha oñepyrũ jeyva'ekue ojejapo umi mba'e tupaópe.
Ezequías ha opa Israelgua ovy'aeterei pe Tupã ojapova'ekuére hesehápekuéra, opa mba'e niko ojejapo kyre'ỹ ha pya'e ojeikopa.
Ezequías omomaranduka Israel ha Judá rupi, omondo avei kuatiañe'ẽ Efraín ha Manaséspe, ou haguã tupao Jerusalénpe ombyaretévo Tupã Israel Jára Páskua.
Mburuvicha guasu, oporandu rire opa mburuvicha ha opa Israelgua upépe oĩvape, he'i oñembyarete haguã Páskua mes mokõiháme,
hi'árape niko ndaikatúiva'ekue oñembyarete, oĩgui heta pa'i oñemopotĩ'ỹva gueteri, ha heta Israelgua noĩri Jerusalénpe.
Mburuvicha guasu ha umi Israel guápe iporã upéva,
upévare he'i hikuái oñemomarandu haguã opa Israel guápe, Beerseba guive Dan peve, oho haguã Jerusalénpe ombyaretévo Tupã Israel Jára Páskua. Ñandejára rembiapoukapýpe niko oje'e opavave ombyareteva'erãha pe Páskua ha aréma noñembyaretevéiva.
Upévare osẽ kuatiañe'ẽ rerahahára Israel ha Judá rupi; ogueraha mburuvicha guasu ha mburuvichakuéra kuatiañe'ẽ oje'ehápe: “Israelguakuéra! Peẽ Siria ruvicha guasukuéra pógui okañyva'ekue rembyre. Pejevýke Tupã Abraham, Isaac ha Israel Jára gotyo ha ha'e osẽta pene ruguãitĩvo.
Ani peiko pende ru ypykue ha pene pehẽnguekuéra oiko haguéicha. Umívape, Tupã itúvakuéra ypykue Jára omoĩ hesekuéra ija'e'ỹva pópe opu'ã haguére hese, peẽ pehechaháicha.
Ani pejetu'u ivaívare ojapo haguéicha pende rukuéra ypykue, peipyso uvei pende po Ñandejára gotyo ha peike itupao ha'e omomarangatuva'ekuépe opa árape guarã. Pejapo pe Tupã pende Jára oipotáva ha ha'e ndaipochymo'ãvéi pene ndive.
Peẽ pejevy ramo Ñandejára gotyo, umi mombyrygua, ko'ágã oguerekóva tembiguáirõ pene pehẽngue ha pende ra'ykuérape, oiporiahurerekóta chupekuéra ha ohejáta ou jey hetãme. Tupã pende Jára niko ipy'a poriahurereko ha oporombyasyeterei, ha napenemosẽmo'ãi peju jeýrõ hendápe.”
Umi kuatiañe'ẽ rerahaha oho Efraín ha Manasés rupi peteĩ távagui ambuépe, oguahẽ meve Zabulónpe. Opa rupi ojepuka ha oñeñembohory hesekuéra.
Opáichavo oĩ kuimba'e Aser, Manasés ha Zabulón ñemoñaregua, oñemomirĩva ha ohóva Jerusalénpe.
Tupã avei opoko umi Judagua py'áre ohendu haguã mburuvicha guasu ha mburuvichakuéra ñe'ẽ, ha ojapo Ñandejára rembipota.
Upéicha rupi hetaeterei umi oñembyatýva mes mokõiháme Jerusalénpe ombyarete haguã mbuja oñembovu'ỹva.
Tenondete oipe'a hikuái umi altar ha umi ojehapyha insiénso oĩva Jerusalénpe ha omombopa ysyry Cedrónpe.
Ára 14, mes mokõiháme, ojuka hikuái Páskua pegua ovecha ra'y. Pa'i ha levítakuéra otĩma ijehegui. Oñemopotĩ ha ogueraha tupaópe mymba ojehapyva'erã.
Upéi oñemoĩ hendápekuéra he'iháicha Tupã rembiguái Moisés rembiapoukapy. Pa'ikuéra ohypýi opa mba'e tuguy ombohasávape chupekuéra umi levíta.
Ha oĩgui heta oñemopotĩ'ỹva'ekue, levítakuéra ojukava'erã mymba umíva mba'éva, ikatu haguã oñemboyke Ñandejárape.
Ha upéicha hetaeterei Efraín, Manasés, Isacar ha Zabulongua ho'u hikuái Páskua hekope'ỹ, oñemopotĩ'ỹre. Ezequías katu oñembo'e hesekuéra he'ívo: “Ha ore Jára, nde py'a porãitéva! Eheja reíkena hembiapo vaikue opa umi ipy'aite guive nde rekávape,
ndévepe, Tupã itúvakuéra ypykue Jára. Jepe noñemopotĩri ra'e, tekotevẽháicha ojeike haguã nde tupao marangatúpe!”
Ha Ñandejára ohendu Ezequías ñembo'e ha oheja rei hembiapo vaikue opavavépe.
Ha péicha 7 ára pukukue Israelguakuéra oĩva Jerusalénpe ombyarete tuicha vy'a reheve mbuja oñembovu'ỹva. Ha pa'i levítakuéra ndive ogueropurahéi opa ára Ñandejárape ipy'aite guive.
Ezequías oguerohory opa umi levíta ikyre'ỹeteva'ekuépe ojapo haguã pe tembiapo Ñandejárape guarã. Ha okaru oñondive, oikuave'ẽ rire mymbajuka joajurã, ha omomba'e guasu rire Tupã itúvakuéra ypykue Járape umi 7 ára aja.
Opavave oñembopy'a peteĩ ombopukuve haguã 7 ára upe arete, ha péicha ojapo hikuái vy'a pópe.
Judá ruvicha guasu Ezequías niko omboyke ra'e chupekuéra guarã 1.000 tóro ha 7.000 kavara ha ovecha, mburuvichakuéra katu ome'ẽ avei 10.000 tóro ha 10.000 ovecha, ha heta pa'i oñemopotĩma ra'e.
Tuicha pe vy'a oikóva umi Judagua apytépe, ha péicha avei pa'i ha levítakuéra, umi opa rupigua Israel ha Judá guio oúva ha umi mombyrygua oikóva Israel retãme.
Heta ojevy'a Jerusalénpe; ndojehechavéiva'ekue niko upépe mba'eve peichagua, Salomón David ra'y ha Israel ruvicha guasu ára guive.
Upéi pa'i ha levítakuéra ñembo'yhápe ohovasa opavavépe; ha Tupã ohendu chupekuéra ha iñembo'e oguahẽ yvága hekoha peve.
Opa rire ko'ã mba'e, opa Israelgua oĩva upépe oho umi táva Judagua rupi ha ojokapa umi ita ñembo'y, oikytĩmba yvyra máta, omyangu'ipa umi tenda ijyvateha ha altarkuéra oñemboykéva tupã gua'ukuérape guarã, oĩva Judá ha Benjamínpe, avei Efraín ha Manaséspe, ohundipa peve. Upéi oho jey hikuái itávakuérape, peteĩ-teĩva ijyvy teépe.
Upérõ mburuvicha guasu Ezequías omboja'o aty-atýpe, pa'i ha levítakuérape hembiapo haguã tupaópe ojopyrúvo, pa'ikuéra pa'i rembiapópe ha levítakuéra, levíta rembiapópe, oikuave'ẽ haguã mymbahapy ha mymbajuka joajurã, ojapo haguã umi mba'e tupao pegua ha ogueropurahéi haguã Ñandejárape tupao rokẽme.
Mburuvicha guasu ome'ẽ imba'évagui oñekuave'ẽ haguã mymbahapy arako'ẽre pyhareve ha ka'aru, pytu'uha ára, jasy pyahu arete, ha arete guasukuéra aja, oje'eháicha Ñandejára rembiapoukapýpe
He'i avei opa umi Jerusalénpe oikóvape ome'ẽ haguã pa'i ha levítakuérape upe imba'erãva, ikatu haguã ha'ekuéra oñeme'ẽ kyre'ỹ ojapóvo Ñandejára rembiapoukapy.
Ojekuaa vove upe mburuvicha guasu he'íva, Israelgua ome'ẽ heta porã pe hemitỹngue iporãvéva: trígo, kaguy, ñandyry, eíra ha opa mba'e kokuépe guare. Avei ogueraha 10gui peteĩ opa oguerekóvagui.
Umi Israelgua ha umi oikóva ambue Judagua távakuérape ogueru mymba tuicha ha mymba michĩ imba'évagui, 10gui peteĩ ha 10gui peteĩ opa mba'e oñemboykévagui Tupãme guarã. Opa mba'e omboja'o hikuái aty-atýpe.
Mes mbohapyhápe oñepyrũ ombyaty umi mba'e ha omoguahẽ hu'ãme mes 7hápe.
Ezequías ha mburuvichakuéra oho ramo ohecha pe oñembyatyva'ekue, oguerohory Ñandejárape ha hetãgua Israélpe.
Ezequías oporandu pa'i ha levítakuérape mbovýpa pe oñembyatyva'ekue,
ha pa'i guasu Azarías, Sadoc rogagua, he'i chupe: “Oñepyrũ guive ojegueru pe mba'e me'ẽ tupaópe, roguereko heta ro'uva'erã ha ore ryguãtãmba. Heta hemby Ñandejára ohovasa haguére hetã guápe.”
Upévare Ezequías ojapouka tupaópe koty oñemba'e ñongatu haguã. Ojejapo rire,
oñemoinge pype umi mba'e oñeme'ẽva, pe 10gui peteĩ ha umi mba'e oñemboykéva Tupãme guarã. Opa mba'e rerekua ruvicha ramo oñemoĩ levíta Conanías, ha ityvýra Siméipe oipyru haguã chupe.
Oma'ẽ haguã opa mba'ére, mburuvicha guasu Ezequías ha tupao ruvicha tenondegua pa'i guasu Azarías omoĩ hikuái, Conanías ha ityvýra Simí poguýpe, ko'ãvape: Jehiel, Azazías, Náhat, Asael, Jerimot, Jozabad, Eliel, Ismaquías, Máhat ha Benaías.
Levíta hérava Coré, Imná ra'y, ha'éva okẽ kuarahy resẽ gotyogua rerekua, oñangareko umi mba'e oñeme'ẽvare Tupãme oñeme'ẽséguinte, ha omboja'o umi mba'e oñeme'ẽva Ñandejárape ha umi mba'e oñemboykéva Tupãme guarã ñoite.
Corépe oipytyvõ ko'ãva: Edén, Miniamín, Jesús, Semaías, Amarías ha Secanías. Ha'e omoĩ chupekuéra pa'i távakuéra rupi, omboja'o haguã hapichakuéra taha'e ha'évape upe imba'erãva. Ome'ẽ hikuái peteĩ-teĩ atýpe, chupekuéra ohupyty, jave
opa umi oúvape tupaópe arako'ẽre ojapo haguã hembiapo, oĩma guive hérakuéra umi kuatiápe oĩháme umi ombotýva 30 áño guive yvatévo.
Pa'ikuéra réra oñemoĩ hogagua javeve, levítakuéra, 20 áño guive yvatévo katu, hembiapo ha ijaty pegua javeve.
Pe kuatiápe oĩ opa imitãnguéra, hembireko, ta'ýra ha tajýrakuéra réra, ha'ekuéra niko oñemboyke omba'apo haguã Tupãme guarã.
Opa távape oĩ kuimba'e oñemoĩva ome'ẽ haguã hi'upyrã opa pa'i Aarón ñemoñare ha opa levítape, héra ojehaíva kuatiápe ha oikóva umi ñúme oĩva pa'i távakuéra jerére.
Ezequías ojapo ko'ã mba'e opa rupi Judápe. Hembiapo iporã, hekopegua ha hi'añetéva Tupã renondépe.
Opa mba'e ojapova'ekuépe tupaópe guarã térã Tupã rembiapoukapy rehegua, oñeha'ã ohekávo Tupãme ipy'aite guive ha upévare osẽ porã chupe opa mba'e.
Ko'ã mba'e rire, ha Ezequías ohechauka rire ohayhuha Tupãme, oguahẽ Asiria ruvicha guasu Senaquerib, ondyry Judáre ha omongora távakuéra oñeñangareko mbaretéva, oñemomba'e haguã hesekuéra.
Ezequías ohechávo Senaquerib ouha ondyry haguãicha Jerusalénre,
oporandu karai ha mburuvichakuérape, iporãtapa oñembotypa umi ykua oĩva táva rokápe ha ha'ekuéra he'i iporãtaha.
Upérõ oñembyaty heta kuimba'e ha ombotypa umi ykua ha umi y rape yvyguýpe oĩva, ani haguã oguereko y Asiriagua ruvicha guasu oguahẽvo upépe.
Ezequías oñembopy'a guasu ha omyatyrõ pe táva korapy jere yvate, omopu'ã avei óga yvate hi'ári ha peteĩ korapy jere oka gotyogua. Omombarete avei pe David táva tape yvate ojejupiha ha ojapouka heta kyse yvuku ha tete mo'ãha ñorãirõrã.
Upéi omoĩ mburuvicha ñorãirõrã, ombyaty opavavépe táva rokẽ megua korapy guasúpe ha omokyre'ỹ chupekuéra he'ívo:
“Pene mbarete ha pende py'a guasúke! Ani pekyhyje térã pene kangy mburuvicha guasu Asiria pegua ha umi ñorãirõhára chupe omoirũva renondépe. Ñane ndive hetave oĩva hendive oĩvagui!
Hendive oĩ iñorãirõhárakuéra, ñane ndive katu oĩ Tupã Ñandejára ñane pytyvõ ha oñorãirõ haguã ñande ykére.” Ohendúvo ko'ã mburuvicha guasu Ezequías ñe'ẽ, opavave oñembopy'a guasu.
Mburuvicha guasu Asiria pegua ondyry hína upérõ táva Laquis rehe opa iñorãirõhára reheve ha omondo Jerusalénpe hembijokuáikuéra he'i haguã Judá ruvicha guasu Ezequías ha opa Jerusalén guápe ko'ã ñe'ẽ:
“Asiria ruvicha guasu Senaquerib he'ika peẽme: ‘Mávare piko pejerovia, ajeve pepyta Jerusalénpe peñemongora ramo jepe?
Ezequías he'i ramo peẽme, Tupã pende Jára pende pe'ataha che pógui, pene mbotavy hína ha pende rejáta pemano yuhéi ha ñembyahýigui.
Ndaha'éipa Ezequías raka'e ohundipava'ekue umi Tupã oñemomorãha, ha umi Tupã altar, ha he'i Judá ha Jerusalén guápe omomorã haguã chupe peteĩ altar añópente?
Ndapeikuaái piko mba'épa che ha che rukuéra ypykue rojapo ra'e opa tetãre? Ikatu nga'u piko ra'e tupãnguéra umi rupigua oipe'a chupekuéra che poguýgui?
Umi tetãmegua tupãnguéra apytépe ndaipóriva'ekue peteĩ ikatúva oipe'a chupekuéra che poguýgui. Mba'érepa peimo'ã pene Tupã ikatutaha pende pe'a che pógui?
Upévare ani peheja pene mbotavy Ezequías; ani perovia ha'e he'íva. Ndaipóri mba'eveichagua tupã umi tetã apytépe ikatuva'ekue oipe'a chupekuéra che térã che rukuéra ypykue pógui, ha piko pene Tupã ikatúta pende pe'a che pógui’!”
Ko'ã ha hetave mba'e he'i Asiria pegua rembijokuái Tupã Israel Jára ha hembiguái Ezequías rehe.
Senaquerib omondo avei ikuatia oñe'ẽ vaíva Tupã Israel Jára rehe ha he'ihápe hese: “Umi tupã ambue tetãnguéra pegua ndaikatúi haguéicha oipe'a chupekuéra che pógui, Ezequías Tupã ndaikatúi chéne avei oipe'a che pógui hetã guápe.”
Umi Senaquerib rembijokuái oñe'ẽ Jerusalén guápe oĩva korapy jere yvate ári ha osapukái hatã hebréo ñe'ẽme omondýi ha omongyhyje haguã chupekuéra, ikatu haguã oñemomba'e upe távare.
Oñe'ẽ vai Jerusalén Tupã rehe, ambue tetã tupãnguéra rehe ramo guáicha, ha'éva yvypóra rembiapokuénte.
Upémarõ mburuvicha guasu Ezequías ha maranduhára Isaías, Amós ra'y, oñembo'e ojerurévo Tupãme pytyvõ.
Upérõ Tupã omondo hemimbou ojukáva opaichagua ñorãirõhára ruvicha ha umi ñorãirõhára ipy'a guasuvévape oĩva Senaquerib ndive. Ha'e katu ojevy mante hetãme tĩndyhápe, tuichaite ñemotĩme. Oikévo itupã gua'u tupaópe, upépe ojuka chupe umi ita'ýra tee.
Upéicha Ñandejára oipysyrõ Ezequías ha Jerusalén guápe Asiria ruvicha guasu Senaquerib ha ambue mburuvicha guasu pógui, ha ome'ẽ chupe py'a guapy opa ijykeregua ndive.
Upérõ heta oĩ ogueraháva Jerusalénpe imba'e kuave'ẽ Ñandejárape ha heta jopói iporãva Judagua ruvicha guasu Ezequíaspe guarã. Upe guive oñepyrũ herakuã guasu opa tetã apytépe.
Umiha árape Ezequías hasyete, oñembo'e Ñandejárape ha ha'e ombohovái chupe peteĩ mba'e techapyrã rupi.
Ezequías katu ndo hecha kuaái Tupãme ko imba'e porãre ha upéva rangue oñepyrũ ojejapo. Upévare Tupã ipochy hendive, Judá ha Jerusalengua ndive ave.
Ezequías katu ombyasy jey ha oñemomirĩ Tupã renondépe ha péicha avei ojapo Jerusalengua. Upévare Ñandejára ojoko ipochy oikove aja Ezequías.
Ezequías ipira pire heta ha herakuã guasu opa rupi, ombyaty hetaeterei pláta, óro, ita jegua, mba'e ryakuã porã, tete mo'ãha ha opaichagua mba'e repy.
Omopu'ã avei koty guasu oñongatu haguã trígo, kaguy, ñandyry, mymba rekoha opaichagua mymbápe guarã ha kora ovechakuérape guarã.
Omopu'ãuka avei távakuéra ha oguereko heta mymba tuicha ha michĩva, Tupã niko ome'ẽ chupe hetaeterei mba'e.
Ezequías avei pe ombotyukava'ekue y rape osẽva Guihón ykua ijyvateha rupi ha ombohape iguy gotyo, David távagui kuarahy reike gotyo. Ha upéicha Ezequíaspe osẽ porã opa mba'e ojapova'ekue.
Upéicha ojehu avei mburuvichakuéra Babiloniagua omondo ramo hendápe hemimbou ohecha haguã chupe ha umi mba'e rechapyrã hetãmegua. Tupã oheja chupe ha'eño oikuaa haguã mba'eichaguápa ha'e ha oikuaa haguã hemiandu.
Ambue mba'e Ezequías rekovekue guigua, ha umi mba'e porã ojapova'ekue Tupã rayhupápe, ojehai maranduhára Isaías Amós ra'y kuatiápe ha mburuvicha guasukuéra Judá ha Israelgua kuatiakuérape.
Omano rire Ezequías oñeñotỹ oñeñotỹháme David rogagua, pe ijyvatevehápe. Opa Judá ha Jerusalengua ombyasy chupe ha hendaguépe oisãmbyhy ita'ýra Manasés.
Manasés oguereko 12 áño oñepyrũrõ oisãmbyhy, ha oisãmbyhy Jerusalénpe 55 áño.
Hembiapo katu ivai Ñandejára renondépe, ojapógui umi mba'e ivaietereíva ojejapóva umi tetãme Ñandejára omosẽva'ekue Israelgua renonderãgui.
Omopu'ã jey umi tenda ijyvateha itúva Ezequías oityva'ekue yvýre, omopu'ã heta altar Baal ra'ãngakuérape ha ojapo Astarté ra'ãnga; omomba'e guasu avei ha oñesũ opa mbyja yvágape guápe,
ha omopu'ã chupekuéra altar Jerusalén tupao ryepýpe, Ñandejára he'i haguépe ha'e oikotaha opa árape guarã.
Omopu'ã avei heta altar tupao korapýpe opa mbyjakuéra yvága pegua rérape.
Hi'arietegua, ohapyka avei ita'ýrakuéra mymbajuka ramo Ben-Hinom ñúme. Oha'ã omanóva ãngue ñehenói ha mba'e ñemi kuaa, ha omoñepyrũ omanóva ãngue ñemomba'e ha paje apo. Ivaietéguima umi hembiapo Ñandejára renondépe, ha'e ipochy rendy hendivekuéra.
Omoĩ avei tupaópe pe tupã gua'u ra'ãnga ojapova'ekue, jepe Tupã he'iva'ekue David ha ita'ýra Salomónpe: “Ko tupao Jerusalénpe oĩva, opa Israel ñemoñaregua apytépe, che aiporavo che rogarã, opa árape guarã.
Na mosẽ mo'ãvéima Israel guápe pe yvýgui amoĩ haguépe itúvakuéra ypykuépe, ojapóma guive opa mba'e ha'eva'ekue chupekuéra ha umi ñeheko mbo'e ha opa umi tembiapoukapy ame'ẽva'ekue Moisés rupi.”
Manasés katu omboguata tape vai rehe Judá ha Jerusalén guápe ha ojapouka chupekuéra heta mba'e ivaietevéva pe ojapóvagui umi tetã Ñandejára ohundiva'ekue Israelgua renondépe.
Ñandejára oñe'ẽ Manasés ha hetã guápe, ha'ekuéra katu ndoikuaaséi mba'eve.
Upévare Tupã ombou hesekuéra Asiria pegua ñorãirõhára ruvichakuéra. Umíva ipojái Manasés rehe, oipokua chupe ha omosã kadénape ha ogueraha Babilóniape.
Manasés katu ojecha vaímarõ, oñembo'e Tupã Ijárape ha oñemomirĩ Tupã itúvakuéra ypykue Jára renondépe.
Ha ha'e oñembo'évo, Tupã ohendu iñembo'e ha ogueru jey Jerusalénpe oisãmbyhy haguã hetãme. Upémarõ ohecha kuaa Manasés Tupã ha'eha Ijára.
Upe rire Manasés omopu'ã David Táva jerére, Guihóngui kuarahy reike gotyo, ñúme, peteĩ korapy jere ijyvate porãva, ojepysóva Pira Rokẽ meve, omongoráva upe hérava Ófel. Omoĩ avei ñorãirõhára ruvicha opa táva Judagua oñeñangareko mbaretévape.
Oipe'a avei tupaógui umi tupã mombyrygua, pe ta'ãnga ha opa umi altar ha'e omopu'ãukava'ekue tupã gua'ukuérape upe yvyty oĩháme tupao ha Jerusalénpe, ha umíva omombopa távagui okápe.
Upéi omyatyrõ Ñandejára altar, oikuave'ẽ mymbajuka joajurã ha aguije me'ẽ rehegua, ha he'i Judá guápe omomba'e guasu haguã Tupã Israel Járape.
Opáichavo Israelgua akóinte oikuave'ẽ mymbajuka umi ijyvateha rupi, oikuave'ẽ ramo jepe Tupã Ijárape guarã.
Ambue mba'e Manasés rekovekue guigua, iñembo'e Tupãme, ha umi ñe'ẽ maranduhárakuéra he'iva'ekue chupe Tupã Israel Jára rérape, ojehai Israel ruvicha guasukuéra kuatiápe.
Iñembo'e ha pe he'iva'ekue chupe Tupã, iñangaipa, ha'e opu'ãrõ guare Tupãre, umi ijyvateha omopu'ã haguépe tupao tupã gua'ukuérape ha omoĩ haguépe Astarté ha ambue tupã gua'u ra'ãnga, oñemomirĩ mboyve Tupã renondépe, opa umíva rehegua ojehai upérõ guare maranduhára kuatiápe.
Ha'e omano rire oñeñotỹ hóga guasu pegua yvotytýpe. Hendaguépe oisãmbyhy ita'ýra Amón.
Amón oguereko 22 áño oñepyrũrõ oisãmbyhy ha oisãmbyhy Jerusalénpe mokõi áño.
Hembiapo katu ivai Ñandejára renondépe, itúva Manasés rembiapokuéicha. Oikuave'ẽ mymbajuka ha omomba'e guasu opa ta'ãnga itúva Manasés ojapova'ekuépe.
Ha'e noñemomirĩri Ñandejára renondépe ojapo haguéicha itúva Manasés, upéva rangue ombojo'ave umi tembiapo vai.
Mburuvichakuéra opu'ã hese, ha ojuka chupe hóga guasúpe.
Maymáva hetakuéicha katu ojuka mburuvicha guasu Amón jukaharépe, ha hendaguépe omoĩ mburuvicha guasúrõ ita'ýra Josíaspe.
Josías oguereko 8 áño oñepyrũrõ oisãmbyhy, ha oisãmbyhy Jerusalénpe 31 áño.
Josías rembiapokue iporã Ñandejára renondépe, oguatágui itúva ypykue David rape rupi, opia'ỹre mba'evépe.
Áño 8ha oñepyrũ haguépe oisãmbyhy, imitã ramo jepe, Josías oñepyrũ oheka Tupã, itúva ypykue David Járape. Ha áño 12hápe oñepyrũ omopotĩ Judá ha Jerusalén opaichagua tupã gua'u tupaógui, Astarté ha tupã gua'ukuéra ra'ãngágui ita verágui ojejapóva,
ha oityka yvýre hovake opaichagua Baalkuéra altar ha oñemyangu'i umi ojehapyha insiénso oĩva umíva ári, umi Astarté ra'ãnga, umi tupã gua'u ha umi ta'ãnga ita térã ita vera ñemboyku pyre guigua; umíva omyangu'i tumi yvy timbóicha ha omosarambi oñeñotỹháme umi omomba'e guasuva'ekue chupekuéra.
Ijaltarkuéra ári ohapyka avei umi ipa'i gua'ukuéra kãnguekue, ha upéicha omopotĩva'ekue Judá ha Jerusalén.
Upéicha avei ojapo Manasés, Efraín, Simeón ha Neftaligua peve távakuérape, ha opa ijerére.
Oity yvýre altar, Astarté ha tupã gua'ukuéra ra'ãnga, omyangu'i tumi umíva ha ohundi opa altar ojehapyha insiénso oĩva Israel rupi. Upéi ou jey Jerusalénpe.
Áño 18 oisãmbyhy haguépe, omopotĩ rire upe tetã ha tupao, omondo Asalías ra'y Safán, táva ruvicha Amasías ha hembijokuái joa Joacaz ra'ýpe, omyatyrõ haguã Tupã Ijára tupao.
Ko'ãva oho pa'i guasu Hilquías rendápe ha ome'ẽ chupe upe viru ojererahava'ekue tupaópe ha umi levíta ha okẽ rerekua ombyatyva'ekue Manasés ha Efraínpe, umi opytávagui Israélpe, ha opa Judá ha Benjamín ha Jerusalén guágui.
Upéi ome'ẽ hikuái tupao ñemopu'ã rerekuápe, ha'ekuéra ohepyme'ẽ haguã umi omba'apóvape tupao ñemyatyrõme.
Ome'ẽ avei yvyra kytĩha ha óga mopu'ãhakuérape, ojogua haguã ita oñekytĩva ha yvyrakuéra tupaópe guarã, mburuvicha guasukuéra Judagua ohejava'ekue oñembyaipa.
Ko'ã kuimba'e ojapo hembiapokuéra hekoitépe. Huvichakuéra ramo oĩ Merarí ñemoñaregua levíta Jáhat ha Abdías; ha Quehat ñemoñaregua Zacarías ha Mesulam. Ko'ãva oisãmbyhy pe tupao ñemyatyrõ. Opa ko'ãva, levítava'ekue ha ombopukuaa opaichagua mba'epu.
Ha'ekuéra avei oisãmbyhy umi mba'e rerojaha ha umi omba'apóvape tupao ñemyatyrõme. Oĩ avei levíta kuatia haiha, oĩ sãmbyhyhára ha oĩ okẽ rerekua.
Oguenohẽvo pe pira pire ojererahava'ekue tupaópe, pa'i Hilquías ojuhu pe kuatia ojehaihápe Ñandejára rembiapoukapy, oñeme'ẽva'ekue Moisés rupi.
Upépe voi ha'e omombe'u mba'e haihára Safánpe ojuhu hague tupaópe kuatia Ñandejára rembiapoukapy rehegua ha ome'ẽ chupe upe kuatia.
Safán ogueraha upe kuatia mburuvicha guasúpe ha he'i chupe: —Ne rembiguáikuéra ojapo opa mba'e ereva'ekue chupekuéra.
Oguenohẽ pe viru oĩva tupaópe ha ome'ẽ umi omba'apóvape.
Upéi Safán he'i mburuvicha guasúpe: —Pa'i Hilquías ome'ẽ chéve peteĩ kuatiañe'ẽ. Ha Safán omoñe'ẽ pe kuatia mburuvicha guasúpe.
Mburuvicha guasu, ohendúvo Ñandejára rembiapoukapy, omondoro ijao,
ha pya'e he'i Hilquías, Safán ra'y Ahicam, Micaías ra'y Abdón, kuatia haihára Safán ha mburuvicha guasu rembiguái Asaíaspe:
—Tapeho peporandu Ñandejárape, che rérape ha opa umi Israel ha Judápe opytáva rérape, mba'épa he'i pe kuatia ñe'ẽ ojejuhuva'ekuépe. Oimearã Ñandejára ipochy hendy hína ñane ndive, ñande rukuéra ypykue ndoikuaaséi haguére mba'eve chugui ha ndojaposéi haguére pe Ñandejára he'iva'ekue.
Hilquías oho ohechávo maranduhára kuñávape hérava Huldá, Salum rembireko. Ko Salum, Ticvá ra'y ha Harhás remineno, pe oñangarekóva aokuéra tupao peguáre. Huldá oiko Jerusalén pegua Barrio mokõiháme.
Huldá he'i chupekuéra: —Kóicha he'i Tupã Israel Jára: ‘Peje upe pene mbouva'ekuépe peporandúvo chéve,
che, pende Jára, ha'eha kóicha: Amboúta ivaíva ko táva ha umi ápe oikóva ári. Opa umi mba'e vai ojehaíva pe kuatia ñe'ẽme pehenduva'ekue Judá ruvicha guasu renondépe, amboúta pende ári.
Che hegui niko peñemomombyry ha pehapy insiénso tupã ambuekuérape. Upévare che pochy hendy umi mba'e pejapóvare. Hendýma hína che pochy ko peimeháre, ha ndoguemo'ãvéima.
Peje aipo ramo Judá ruvicha guasúpe, pene mbouva'ekue peporandúvo chéve, che Tupã Israel Jára ha'eha avei kóicha: Rejapo haguére upe rehenduva'ekue,
ha rembyasy ha reñemomirĩ haguére che renondépe rehendúvo umi mba'e ha'éva ojehutaha ko táva ha umi ko'ápe oikóvape, ha reñemomirĩ haguére ha nde ao remondoro, ha rejahe'o haguére che renondépe, che avei rohendu. Che opa mba'e Jára ha'e ndéve.
Remanóta py'a guapýpe ha rehóta reñembyaty nde rukuéra ypykue ndive, rehecha'ỹre pe ivai etéva ahekuavótava ko táva ha umi ko'ápe oikóva ári.’ Mburuvicha guasu remimboukuéra ojevy ha ogueraha chupe umi ñe'ẽ.
Upérõ mburuvicha guasu ohenoika opa myakãhára Judá ha Jerusalén guápe, oñembyaty haguã.
Upéi mburuvicha guasu, kuimba'ekuéra Judagua, opavave Jerusalénpe oikóva, pa'ikuéra, maranduhárakuéra ha pe tetãgua oĩ haguéicha, oho tupaópe. Upépe mburuvicha guasu omoñe'ẽ hatã chupekuéra opa mba'e oje'éva pe ñe'ẽ ñome'ẽ rehegua kuatiápe, ojejuhuva'ekue tupaópe.
Upéi mburuvicha guasu oñembo'y pe horkon imba'éva ykére, ha ome'ẽ iñe'ẽ Ñandejára renondépe iñe'ẽ rendúvo chupe, ojapóvo hekoitépe ha ipy'aite guive opa umi hembiapoukapy, ha ombyajévo opa mba'e ojehaíva pe kuatiápe.
Upéi he'i opa Judá ha Benjamingua upépe oĩvape, ome'ẽ haguã Tupãme iñe'ẽ ha he'i haguã chupe ojapotaha opa mba'e he'íva hikuái iñe'ẽ me'ẽme. Ha umi Jerusalengua ojapo iñe'ẽ ome'ẽva Tupã itúvakuéra ypykue Járape.
Josías oipe'apa umi tembiapo ahẽ oikóva opa Israel rupi, ha he'i opa umi oikóva Israélpe omomba'e guasu haguã Tupã Ijárape. Ha ha'e oikove aja, ndojeíri hikuái Tupã itúvakuéra ypykue Járagui.
Josías ombyarete Jerusalénpe Páskua Ñandejára rérape: ára 14, mes peteĩháme ojejuka ovecha ra'y aretépe guarã.
Omoĩ pa'ikuérape hembiaporã rendápe ha omokyre'ỹ chupekuéra omba'apo haguã tupaópe.
Levítakuérape, ha'éva opa Israelgua mbo'ehára ha oñemboykéva Ñandejárape guarã, ome'ẽ ko'ã tembiapoukapy: “Pemoĩ Tupã karameguã tupaópe ojapova'ekue Salomón David ra'y ha Israel ruvicha guasu. Natekotevẽmo'ãvéi peraha pende ati'ýre. Ko'ágã peñemoĩ pemba'apo Tupã pende Járape guarã, ha hetã Israélpe guarã.
Peñembosako'i peteĩ-teĩva ha pende rogagua javeve, pejopyru haguã tembiapópe, ohai haguéicha David Israel ruvicha guasu ha ita'ýra Salomón.
Tupaópe peñemohenda aty-atýpe, ojohogagua javeve, pemba'apo haguã pene pehẽngue Israel guápe guarã.
Pejuka ovecha ra'y Páskua peguarã, peñemopotĩ ha pembosako'i pe oñekotevẽva ojejapo haguã upe Ñandejára he'iva'ekue Moisés rupi.”
Upéi Josías ome'ẽ imba'évagui tetãgua upépe oĩvape guarã, 30.000 ovecha ra'y ha kavara ra'y, ha 3.000 tóro ra'y ombyarete haguã hikuái pe Páskua.
Mburuvicha guasu rembijokuáikuéra avei ome'ẽ imba'évagui tetãgua, pa'i ha levítakuérape guarã. Hilquías, Zacarías ha Jehiel, tupao rerekuakuéra, ome'ẽ pa'ikuérape 2.600 ovecha Paskuarã ha 300 tóro ra'y;
Conanías ha iñirũnguéra Semaías ha Natanael, upéicha avei Hasabías, Jehiel ha Jozabad, levítakuéra ruvicha, ome'ẽ 5.000 ovecha Paskuarã ha 500 tóro ra'y.
Oĩmarõ opa mba'e oñepyrũ haguã pe arete, pa'ikuéra oñemoĩ hendápe ha levítakuéra oñomboja'o aty-atýpe ojopyru haguã hembiapópe, he'i haguéicha mburuvicha guasu.
Upérõ ojuka hikuái mymbakuéra Paskuarã, ha levítakuéra ojuka aja umi mymba, pa'ikuéra ohypýi altar mymba ruguýpe levítakuéra ombohasáva chupekuéra.
Upéi oipe'a ikyrakue ojehapy haguã ha ome'ẽ ojohoga guápe oikuave'ẽ haguã Ñandejárape, oje'eháicha Moisés rembiapoukapýpe, ha upéicha avei ojapo umi tóro ra'y reheve.
Upéi ohesy hikuái umi mymba ro'o oñembyarete haguã pe Páskua, oje'eháicha pe tembiapoukapýpe, ha umi ambue mba'e kuave'ẽ ombojy hikuái japepo ha páilape ha omboja'o pya'e porã opa tetã guápe.
Upéi levítakuéra ombosako'i pe imba'e ha pa'ikuéra Aarón ñemoñare mba'erãva, umíva niko omba'apo pyhare peve oikuave'ẽvo mymbahapy ha ikyrakue. Upévare levíta ombosako'i pa'ikuéra Aarón ñemoñarépe upe imba'erãkuérava.
Umi opurahéiva, Asaf ñemoñare, oĩ avei hendápekuéra he'i haguéicha David, Asaf, Hemán ha Jedutún. Kóva hína mba'e rechahára omoirũva mburuvicha guasúpe. Okẽ rerekuakuéra natekotevẽi kuri avave oheja henda, iñirũnguéra levíta ombosako'ígui chupekuéra umi mymbajuka pehẽngue imba'erãva.
Upéicha oñemohenda porã upe árape opa upe tembiapo Ñandejárape guarã, oñembyarete haguã pe Páskua ha oñekuave'ẽ haguã mymbahapy Ñandejára altar ári he'i haguéicha mburuvicha guasu Josías.
Umi Israelgua oĩva upérõ upépe, ombyarete pe Páskua ha umi 7 ára oje'uhápe mbuja oñembovu'ỹva.
Araka'eve noñembyaretéiva'ekue Israélpe peteĩ Páskua peichagua, maranduhára Samuel ára guive. Ndaipóriva'ekue Israelgua ruvicha guasu ombyaretéva Páskua, ombyarete haguéicha mburuvicha guasu Josías, pa'i, levítakuéra, umi Judá ha Israelgua upépe oĩva ha umi Jerusalengua ndive.
Áño 18 oisãmbyhy haguépe Josías oñembyarete pe Páskua.
Heta ára Josías omyatyrõ rire pe tupao, Egipto ruvicha guasu Necao oho ysyry guasu Éufrates gotyo oñorãirõ haguã Carquémispe ha Josías osẽ chupe.
Necao katu he'ika chupe: “Che rejápe, Judá ruvicha guasu. Ko'ágã ndaha'éi hína ne ndive, ambue tetã ndive añorãirõ hína. Tupã he'i chéve aiko pya'e haguã. Oho porãvéta ndéve rejeírõ che raperãgui ha ani reñemoĩ Tupãre, oĩva che ndive; ỹrõ ha'e ne rundíta hína.”
Josías katu ndoikuaaséi mba'eve ha oho chupe: nohenduséi Necao ñe'ẽ oúva Tupãgui voi. Oike ñorãirõme Meguido ñúme,
ha umi hu'y poiha oha'ã Josíaspe ha ojapi chupe. Upémarõ Josías he'i mburuvichakuérape. “Pe che renohẽ ko'águi, cháke ajekutu vai hína!”
Ha'ekuéra oguenohẽ chupe ikárro oñorãirõhágui ha oguerova chupe ikárro ambuépe ha ogueraha Jerusalénpe. Upépe omano. Oñotỹ hikuái chupe itúvakuéra ypykue ykére. Opa Judá ha Jerusalengua oguerojahe'o chupe.
Jeremías ohai hérape ñe'ẽ yvoty oguerojahe'óva imanóre. Ko'agãite peve opa opurahéiva, kuimba'e ha kuña, imandu'a Josías rehe ipurahéi jahe'ópe. Ko'a purahéi ojepurahéi tapiaite Israélpe ha ojehai umi purahéi aty apytépe.
Ambue mba'e Josías rekovekue guigua, opa umi mba'e porã ojapova'ekue oĩháicha Ñandejára rembiapoukapýpe,
ha opa hembiapokue, iñepyrũha guive ipaha peve, ojehai Judá ha Israel ruvicha guasukuéra kuatiápe.
Umi tetãgua ogueraha upémarõ Joacaz, Josías ra'ýpe, ha omoĩ chupe mburuvicha guasúrõ Jerusalénpe itúva rendaguépe.
Joacaz oguereko 23 áño oñepyrũrõ oisãmbyhy, ha oisãmbyhy Jerusalénpe 90 ára.
Egipto ruvicha guasu oipe'a chupe iguapyhágui Jerusalénpe ha he'i upe tetã ohepyme'ẽ haguã chupe 3.300 kílo pláta ha 33 kílo óro.
Upéi mburuvicha guasu Egiptogua omoĩ Judá ha Jerusalén ruvicha guasúrõ Joacaz ryke'ýpe hérava Eliaquim, ha ombohéra chupe Joaquim, Joacázpe katu ogueraha Egíptope.
Joaquim oguereko 25 áño, ha oisãmbyhy Jerusalénpe 11 áño. Hembiapo katu ivai Tupã Ijára renondépe.
Babilonia ruvicha guasu Nabucodonosor, ondyry hese ha ogueraha Babilóniape ipokuapy.
Nabucodonosor ogueraha Babilóniape heta tembiporu tupao pegua ha omoĩ itupaópe.
Ambue mba'e Joaquim rekovekue guigua, opa hembiapo ahẽ ha pe ojehuva'ekue chupe, Israel ha Judagua ruvicha guasu kuatiakuérape ojehai. Hendaguépe oisãmbyhy ita'ýra Joaquín.
Joaquín oguereko 18 áño oñepyrũrõ oisãmbyhy, ha oisãmbyhy Jerusalénpe 100 ára. Hembiapo katu ivai Ñandejára renondépe.
Áño pyahu ñepyrũme, mburuvicha guasu Nabucodonosor ogueraha chupe Babilóniape, umi tembiporu tupao pegua iporãvéva reheve, ha omoĩ hendaguépe Judá ha Jerusalén ruvicha guasúrõ Sedequíaspe.
Sedequías oguereko 21 áño oñepyrũrõ oisãmbyhy, ha oisãmbyhy 11 áño Jerusalénpe.
Hembiapo katu ivai Tupã Ijára renondépe. Noñemomirĩri maranduhára Jeremías renondépe oñe'ẽva chupe Ñandejára rérape.
Opu'ã avei Nabucodonosor rehe, ome'ẽkava'ekue chupe iñe'ẽ Tupã rérape oikotaha iñe'ẽme, ha ndoikuaaséi mba'eve Tupã Israel Járagui.
Avei opa Judagua ruvicha, pa'i ha tetãguára, oñemboheko añave, ha oñeme'ẽ umi tetã ambuegua rembiapo ahẽme, omomarã pe tupao Tupã oiporavova'ekue hogarã Jerusalénpe.
Tupã itúvakuéra ypykue Jára omondo tapiaite chupekuéra iñe'ẽ hembiguáikuéra rupi, oiporiahurerekógui hetã guápe ha pe ha'e oikohápe.
Ha'ekuéra katu opuka umi Tupã rembiguáire, ndojapói mba'evérõ imomarandu ha oñembohory imaranduhárakuérare. Upérõ Tupã pochy rendy okapu hetãgua rehe ha ndaipóri véima ojokóva chupe.
Upérõ Tupã ogueru hi'árikuéra caldéokuéra ruvicha guasúpe, ojukáva kysépe mitã rusukuérape tupaópe voi. Ndoiporiahurerekói avavéicha guápe: mitã rusu, kuñataĩ ha itujávape. Opa umíva Tupã omoĩ ipoguýpe.
Opa tembiporu tupao pegua, michĩ ha tuicháva, mba'e repyeta tupao pegua, ha mburuvicha guasu ha hembijokuáikuéra róga pegua, oguerahapaite caldéokuéra ruvicha guasu Babilóniape.
Upéi katu ohapy pe tupao, oity yvýre táva Jerusalén korapy jere yvate, ohapy óga guasukuéra ha ohundi opa mba'e, oheja'ỹre mba'eve ikatúva ojeporu.
Upe rire ogueraha umi ojejuka'ỹva'ekue, ha umívape ha'e ha ita'ýrakuéra oguereko hembiguái ramo, opu'ã meve hendaguépe tetã guasu Persia.
Kóva ojehu oiko haguã Ñandejára he'iva'ekue maranduhára Jeremías rupi. Upéicha pe yvy opytu'u itapere aja pukukue, ohepyme'ẽmba peve umi pytu'uha ára opytu'u'ỹ haguére, oñemboty peve 70 áño.
Áño peteĩha Ciro ojupi haguépe Persia ruvicha guasúrõ, ha ojehu haguãicha Ñandejára ñe'ẽ Jeremías omosarambiva'ekue, Ñandejára oñatõi Círope omoĩ haguã kuatiápe ha ohenduka haguã hetã tuichakuére kóicha:
“Che Ciro, Persia ruvicha guasu kóicha ha'e: Ñandejára, Tupã yvága pegua omoĩmba che pópe opa tetãnguéra oĩva ko yvy apére. Ha'e omoĩ che pópe amopu'ãvo chupe tupao táva Jerusalénpe, opytáva Judá yvýpe. Aipo ramo opa peẽme, Tupã retãgua, tapeho upépe, ha ha'e ta pene pytyvõ.”
Pablo, Cristo Jesús apóstol, Tupã rembipota rupi, omomaitei ipehẽngue Timoteo ndive, Tupã iglésia oĩva táva Coríntope, ha opa ambue ipehẽnguekuéra Acaya tuichakue.
Tupã ñande Ru ha Ñandejára Jesucristo tohekuavo ipytyvõ ha ipy'a guapy pende ári.
Tojererohory Tupã, Ñandejára Jesucristo Ru, ha'e niko ñande poriahurereko ha ñane mbovy'a mantéva.
Ha'e ñane mbovy'a opa ñande rembiasa asýpe, ikatu haguã avei ñambovy'a umi ohasa asývape, ñame'ẽvo chupekuéra upe vy'a ha'e ome'ẽva ñandéve.
Pe Cristo jehasa asykue ñane myenyhẽ mbaiteháicha ha jahasa asy hendive, upéicha avei Cristo rupi ñane renyhẽ mbaite vy'águi.
Ore rohasa asy ramo, upéva peẽ pereko haguã vy'a ha pesẽ jejopy vaígui. Ha Tupã ore mbovy'a ramo, upéva avei peẽ pevy'a haguã ha ikatu haguã peropu'aka kyre'ỹ umi jehasa asy ore rohasáva.
Rojerovia mbarete pende rehe roikuaágui, pehasaháicha umi ivaíva, upéicha avei perekoha upe vy'a.
Che pehẽnguekuéra, roipota peikuaa mba'eichaite pevépa rohasa asy raka'e Ásiape. Ipohýieterei rupi ore rembiasa, ndaikatu véima rogueropu'aka, ha noroha'arõ véima rosẽne haguã umívagui.
Roñeñandu rojererahárõ guáicha rojejuka. Opáichavo, upéva ore reko mbo'eva'ekue ani haguã rojerovia ore jehénte, Tupã rehe añoite katu, upe omoingove jeýva omanóvape.
Ha Tupã ore pe'ava'ekue, ore pe'áta ñemano rãinguágui. Rojerovia akóinte ore pe'ataha rohóvo,
peẽ ore pytyvõ ramo peñembo'évo ore rehe, heta avei ome'ẽtava ijaguije Tupãme, umi jehovasa rohupytyva'ekuére.
Areko mba'érepa ajerovia haguã che jehe, ha upéva hína che py'a he'íva chéve: aiko hague teko potĩme ha tova mokõi'ỹre opa rupi, ha pende apytépe raẽvete. Ndaiporúi yvy arigua arandu, ajerovia uvei Tupã pytyvõre.
Che kuatiañe'ẽnguérape, upe oĩvante amoĩ peẽme, ha ndaipóri mba'eve ikatu'ỹva peẽ pemoñe'ẽ ha peikuaa. Ha aha'arõ, ikatúne haguã peikuaa porã,
peñepyrũma haguéicha peikuaa, peikuaapa'ỹrõ gueteri jepe, mávapa hína che, che rerohory haguã ou vove Ñandejára Jesús, che poguerohoryháicha avei.
Upéva ra'arõvo ahase mo'ãva'ekue pene rendápe raẽ, pombovy'a haguã aháta haguére mokõi jey pohechávo.
Ahasase mo'ã pene renda rupi ahakuévo Macedóniape, ha ajukuévo upégui ave, ikatu haguã peẽ rupi ahasa upégui Judéape.
Oiméne piko nama'ẽ porãi ra'e ajapose ramo guare ko'ã mba'e? Térã piko peimo'ã che rova mokõiha che rembiapópe, ha'évo ajaposeha upe ndajaposéiva hína?
Tupã oikuaa porã ndacherovamokõiri hague pene ndive.
Jesucristo Tupã Ra'y, upe Silvano, Timoteo ha che romyerakuãha pende apytépe, ndahova mokõiriva'ekue. Tupã, Jesucristo rupi, ome'ẽva'ekue iñe'ẽ opa árape guarã,
ipype niko oiko opa umi ñe'ẽ Tupã ome'ẽva'ekue. Upévare ñamomba'e guasúrõ Tupãme ja'e “Amén” Cristo Jesús rupi.
Tupã hína upe oréve ha peẽme, ñane mombaretéva ñane mopeteĩvo Cristo ndive ha ñane mboykéva imba'erã.
Oheja ñande rehe imba'e rechaukaha ha omoĩ ñande py'ápe Espíritu Santo, jajerovia haguã upe jahupytývare.
Ndahái ramo gueteri Coríntope, ajapose mo'ã haguéicha, Tupã oikuaa porã, ha amoĩ che rekove ko ha'évare, ani haguã aha pojopy vai.
Nda'eséi niko hína peẽme mba'épa perovia haguã, poipytyvõsénte niko pevy'ave haguã. Pende jerovia rupínte voi niko peime hatã.
Añembopy'a peteĩ ndaha jeýivo pohecha, ani haguã aguahẽvo pomoñembyasy.
Che pomoñembyasýrõ, máva piko che mbovy'áta ndaha'éirõ peẽ, che voi pomoñembyasyva'ekue?
Ahaírõ guare peẽme upe peikuaáva, upéva ajapova'ekue ani haguã aguahẽvo añembyasy umi che mbovy'ava'erã mo'ãre. Aikuaa porã niko che vy'a pende vy'anteha avei.
Ha ahaírõ guare peẽme upe kuatia, ajapova'ekue tuicha jepy'apy ha angekói reheve, che resay che rováre. Upéicha ramo jepe, ndahaíriva'ekue pomoñembyasy haguã, pehecha haguãnte mba'eichaite pevépa pohayhu.
Oĩ ramo peteĩ oporomoñembyasyva'ekue, ndaha'éi chéve añónte che moñembyasýva. Ha'ete ku opa peẽme katu avei. Ta'éna péicha mba'e, ani haguã che ñe'ẽ pohyietei hese.
Chéve guarã ramo, iporãma pe ñemongavaju heta jurúgui ohenduva'ekue.
Upévare tekotevẽ peheja rei chupe hembiapo vaikue ha peipytyvõ chupe, ani haguã ipy'a tarova ojepy'apyetereígui.
Ajerure peẽme aipórõ, pehechauka haguã pehayhuha chupe.
Ahaímava'ekue peẽme kóva, ko mba'ére, aikuaaségui pene ñe'ẽ rendútapa opa mba'épe.
Ha upe peẽ peheja reívape hembiapo vaikue, che avei aheja rei. Ha pe che aheja reívape hembiapo vaikue, oimérõ ojeheja reiva'erã chupe, pende rayhupápe aheja rei hembiapo vaikue chupe Cristo renondépe.
Upéicha Sataná noñemotenondemo'ãi ñande rehe, jaikuaa porãeterei niko iñuhã.
Aguahẽvo Tróadepe amyerakuã haguã Cristo marandu porã, ojepe'a chéve okẽ amba'apo haguã Ñandejárare.
Che katu ajepy'apy ndajuhúi haguére che pehẽngue Títope. Upévare aheja chupekuéra ha aha Macedóniape.
Ame'ẽ che aguije Tupãme che myakã rapu'ãva opa mba'épe Cristo rupi, ha che rupi oikuaaukáva iñe'ẽ, ku mba'e ryakuã porãicha opa rupi isarambíva.
Che niko ku insiénso ryakuã porãicha Cristo oikuave'ẽva Tupãme, ha iñasãiva umi ivaívagui osẽva'ekue, ha umi oñehundíva apytépe ave.
Umi oñehundívape, ko insiénso ryakuã ojuka. Umi ivaívagui osẽvape katu, omoingove. Ha mávapa ikatu ojapo upéva?
Che ndaikói añemu Ñandejára Ñe'ẽre, heta ojapoháicha. Upéva rangue, añe'ẽ tova mokõi'ỹre Tupã renondépe, che ha'égui hemimbou ha ajoaju rupi Cristo ndive.
Ha'e ramo ko'ã mba'épa, peimo'ã añepyrũ jeymaha añemoĩ porã? Térã piko aikotevẽ kuatiañe'ẽ che moĩ porãva, térã ajerureva'erã peẽme peichagua kuatia, oimeháicha ojapóva?
Peẽ ñoite hína upe kuatiañe'ẽ che aikotevẽva, peteĩ kuatia ojehaíva che py'apýpe, opavave oikuaáva ha ikatúva omoñe'ẽ.
Ha ojekuaa porã peẽ ha'eha peteĩ kuatiañe'ẽ Cristo voi ohaíva ha ore rupi oñeme'ẽva. Peteĩ ñe'ẽ ndojehaíriva'ekue kuatiárente, Tupã oikovéva Espíritupe katu. Peteĩ ñe'ẽ noñemoĩriva'ekue kuatiáre, yvypóra py'apýre katu.
Ajeroviávo Tupã rehe Cristo rupi, aikuaa porã kóva.
Ndaha'éi niko che jehegui ikatúva ajapo mba'eve. Upéva rangue opa ikatúva ajapo Tupãguinte ou.
Ha'e niko che mbokatupyry aiko haguã Ñe'ẽ Ñome'ẽ Pyahu rembijokuáirõ. Upe Ñe'ẽ Ñome'ẽ Pyahu ndoguapýi tembiapoukapy ári, Espíritu pokatu ári katu. Pe tembiapoukapy reheguáva niko oporojuka, pe Tupã Espíritu reheguáva katu oporomoingove.
Pe tembiapoukapy oporojukáva ha ojehaiva'ekue ita pehẽnguére oñemyerakuã ypy ramo guare, ojejapova'ekue mimbipápe. Ha umi Israelgua ndaikatúiva'ekue oma'ẽ Moisés rováre, hendy mbaretetereígui upe mba'e mimbipa, ogue jeyva'erãva voínte.
Ñe'ẽ Ñome'ẽ Pyahu ñemyerakuã katu, oguapýva Espíritu ári, ko'ýte omimbipava'erã.
He'ise, omimbipava'ekue ramo pe tembiapoukapy ñemyerakuã oĩva ñande juka haguã, ko'ýte omimbipáta, pe Tupã ñane mboheko jojaha ñemyerakuã.
Upe teko mimbipa yma guare ndaha'e véima mba'eve oñembojoja ramo pe ko'ágã guáre, omimbietevéva chugui.
Ha omimbipava'ekue ramo upe ogue jeyva'erãva, ko'ýte omimbipavéta upe opa ára guarãva.
Upévare jajeroviágui, ñañe'ẽ kyhyje'ỹre.
Ndajajapói Moisés ojapo haguéicha: Ha'e ojaho'iva'ekue hova ani haguã Israelgua ohecha, ogue ramo upe opava'erãva.
Ha'ekuéra katu ndoikuaaséiva'ekue mba'eve ko'ã mba'égui. Ha ko'agãite peve, omoñe'ẽ ramo hikuái pe Ñe'ẽ Ñome'ẽ yma, upéva upe tova aho'iha, ojoko chuguikuéra ani haguã oikuaa, ndojepe'ái haguére chuguikuéra, pe Cristo rupi mante ikatúva ojepe'a.
Ko'agãite peve, omoñe'ẽ ramo hikuái Moisés kuatiañe'ẽnguéra, peteĩ tova aho'iha, ojaho'i ipy'akuéra.
Ha peteĩ yvypóra ojevy ramo Ñandejára gotyo, upe tova aho'iha ojei chugui.
Ñandejára niko upe Espíritu, ha oĩháme Ñandejára Espíritu, upépe oĩ sãsõ.
Upévare opa ñandéva, ndajareko véimava upe ojaho'iva'ekue ñande rova, jajogua peteĩ mba'e jajehechahápe, ohechaukáva Ñandejára reko mimbipa. Ha oiko ohóvo ñande hegui ijoguaha, jarekovégui jahávo heko mimbipa, ha upéva ojapo Ñandejára, ha'éva Espíritu.
Upévare ndaorepy'akangýi, Tupã ore poriahurereko rupi ome'ẽ oréve ko tembiapo.
Ndorojaposéi mba'eve ñemiháme rotĩ ramo guáicha, ndaorerovamokõiri ha noromokarẽi Ñandejára Ñe'ẽ. Upéva rangue, añeteguávante ro'e, ha upéicha rojekuaauka opavavépe Tupã renondépe.
Ha pe marandu porã romyerakuãva oñemi ramo, upéva umi oñehundívape guarãnte.
Ha'ekuéra ndogueroviái, ko yvy arigua tupã gua'u ombohesa ypytũgui chupekuéra, ohecha'ỹ haguã Cristo heko mimbipáva, marandu porã hendy jajaipáva. Cristo niko peteĩchante Tupã oikovéva ndive.
Ore noroñemyerakuãi ore jupe, romyerakuã Jesucrístopente, Ñandejára ramo. Ro'e ore jehe pene rembiguainteha, Jesús rayhupápe.
Tupã voi, he'iva'ekue osẽ haguã pytũgui mba'e rendy, omoĩ avei imba'e rendy ore py'apýpe, ikatu haguã roporohesape, roikuaaukávo Tupã reko mimbipa, ojajaipáva Jesucristo rováre.
Ko mba'e repy roguereko ore retépe, ojoguáva kambuchípe, jahechauka haguã pe pokatu guasuete ouha Tupãgui, ndaha'éi ore hegui osẽva.
Ha upéicha, opa guio rojejopy vai ramo jepe, upéi rosẽ jey. Rojepy'apy ramo jepe, ndaorepy'atarovái.
Oñepu'árõ jepe ore rehe, ndorojehejái ore año, ore reity hikuái yvýre ha ndaorerundíri.
Mamo rohohápe rogueraha ore retépe Jesús mano, ikatu haguã hekove avei ojechauka ñande pype.
Ore niko roikove aja, roime romano haguãicha Jesús rehehápe, ikatu haguã hekove avei ojechauka ore rete omanova'erãme.
Upéicha pe mano omba'apo ore pype, pende pype katu pe jeikove.
Ñandejára ñe'ẽ he'i: “Arovia ha upévare añe'ẽ.” Upéicha avei ore roguerovia ha upévare roñe'ẽ.
Roikuaa Tupã omoingove jeyva'ekue Ñandejára Jesúspe, ore moingove jeytaha avei oréve hendive, ha pene ndive ore rerahataha hendápe.
Opa ko'ã mba'e ojehuva'ekue ou porã haguã peẽme, ikatu haguã heta umi ohupytýva Tupã pytyvõ, ha heta avei umi omboaguijéva chupe, Tupãme oñemomba'e guasu haguã.
Upévare, ndaorepy'akangýi. Ore rete ikuepa ramo jepe ohóvo, ore pype ore pyahuve arako'ẽre.
Opa mba'e roguerohasáva ko yvy ári, ivevýi ha pya'e ohasa. Hapykuéri katu ogueru teko mimbipa opave'ỹva, tuichaiteve ha hetaitevéva.
Ore niko noroma'ẽi upe ojehechávare, roma'ẽ ojehecha'ỹvare. Umi mba'e ojehecháva niko ohasa rei, umi ojehecha'ỹva katu opa árape guarã.
Ñande jaikuaa, ko ñande rekove, ku óga yvy ári guáicha oñehunditaha. Ha jaikuaa pe óga oñembyai vove, Tupã oguerekoha ñandéve guarã yvágape, peteĩ óga oñembyai'ỹva, ndojejapóiva'ekue yvypóra po rupi.
Upévare ñane py'ambu jaiko aja ñande róga ko'ágã guápe, hi'ánteguima jaiko ñande róga yvága guápe.
Upévare, ojepe'a ramo jepe ñande hegui ko ñande ao, ndajapytamo'ãi opívo.
Jaiko aja ñande róga vakapípe ñane pyahẽ, ndajaipotáigui ojepe'a ñande hegui, jaipota uvei oñemondénte ñande rehe upe ipyahúva, ikatu haguã pe omanova'erãva hekovia pe jeikove ipyahúvare.
Ha Tupã voi upe ñane mokyre'ỹva upevarã. Ome'ẽ niko ñandéve pe Espíritu Santo, jajerovia haguã jahupytytaha upe jahupytyva'erãva.
Upévare jajerovia mante. Jaikuaa jaikove aja ko ñande retépe, ñaimetaha mombyry Ñandejáragui.
Ko'ágã ndaikatúi jahecha chupe, jaikónte jajeko jeroviáre.
Jajerovia ñande jehe, ha upévare ñaimese mombyry ñande retégui, jaha haguã jaiko Ñandejára ndive.
Upévare ñañeha'ã jajapo mante upe Ñandejára oipotáva, tañaime térã tañaime'ỹ ñande retépe.
Opavave niko jahava'erã Cristo rendápe, ha'e ñane mbojovake ha omyengovia haguã peteĩ-teĩme iporã térã ivaíva ojapova'ekuére, hetépe oiko aja.
Upévare, jaikuaa rupi Tupãme ñambyajeva'erãha, ñañeha'ã jaroviauka yvypórakuérape. Tupã che kuaa porã ha aha'arõ peẽ avei che kuaáne haguã.
Ndaha'éiko roñepyrũ jeýmava roñemoĩ porã, roipotánte ore rerohory, ikatu haguã pereko pejeva'erã umi oma'ẽva pe oka guio ojekuaáva rehénte, ha noma'ẽi pe máva py'apýpe oĩvare.
Oimérõ ore tarova, Tupãme guarã hína upéva, ha ndaoretarovái ramo katu, peẽme guarã.
Cristo rayhu oñemomba'eva'ekue ore rehe, rohecha kuaa vove peteĩ omano hague opavavére ha, hendive, opavave omano hague.
Ha Cristo omano opavavére, ikatu haguã umi oikovéva ndoikove véima ijupe guarã, oikove haguã uvei upe hesehápekuéra omano ha oikove jeyva'ekuépe guarã.
Upévare ore ko'ágã noroma'ẽ véima avavére yvypóra rekópe. Ymave roma'ẽva'ekue péicha Crístore, ko'ágã katu nahániri véima.
Aipórõ, pe ojoajúva Crístore upéva peteĩ tapicha ipyahúva. Umi yma guare ohasáma, ha umi ipyahúva katu oguahẽ.
Opa ko'ãva, Tupã rembiapokue, Cristo rupi ñane moingo porã jeyva'ekue hendive voi, ha he'i oréve romyerakuã haguã jeiko porã jey.
He'ise Cristo rupi Tupã ñane moingo porã jey hague hendive, oheja reívo yvypóra angaipa, ha ome'ẽvo oréve iñe'ẽ ojeiko porã jey haguã hendive.
Ore hína, aipórõ, Cristo rembijokuái, he'ise, Tupã voi ojerureha upéva ore rupi. Aipórõ, Cristo rérape rojerure peẽme peiko porã jey haguã Tupã ndive.
Cristo ndojapóiva'ekue mba'eve ivaíva, opáichavo ñande rayhupápe Tupã oguerekova'ekue chupe iñangaipáva ramo, jahupyty haguã teko marangatu Tupã ome'ẽva Cristo rupi.
Néi, ore romba'apóva Tupãme guarã, rojerure peẽme ani haguã pembohasa rei upe py'a porã Tupã ohechaukava'ekue.
Ha'e he'i Ikuatiañe'ẽ Ñe'ẽme: “Ou porãrõ guare ndéve rohenduva'ekue, ha ho'a vaírõ guare ndéve roipytyvõva'ekue.” Ko'ágã hína pe ñepytyvõha ára, ikatu haguã oñesẽ jejopy vaígui.
Ndorohechaukái tembiapo vai avavépe, ani haguã oñeñe'ẽ vai pe rojapóvare.
Upéva rangue, rohechauka opa mba'épe, ore Tupã rembiguaiha, rogueropu'akávo pochy'ỹre jehasa asy, temikotevẽ, angekói,
ñenupã, koty ypytũ, sarambi guasu, tembiapo pohýi, jeke'ỹ, ñembyahýi.
Rohechauka avei teko potĩ rupi, añetegua kuaa rupi, porohecha kuaa ha py'a porã rupi, Espíritu Santo oĩ rupi ore pype, mborayhu añetegua rupi,
ñemyerakuã añetegua rupi, ha Tupã pokatu rupi. Roñorãirõ haguã roguereko teko joja, taha'e ra'e rondyry haguã térã roñemo'ã haguã.
Sapy'ánte oĩ ore momba'éva, sapy'ánte rojeapo'i. Sapy'ánte oñe'ẽ porã ore rehe, sapy'ánte oñeñe'ẽ vai. Oje'e ore rehe ore japuha, ro'e ramo jepe añeteguáva.
Rojeapo mombyrygua ramo, ajekuaa porãrõ jepe. Ha ha'ete ku romanombotáva, roikove porã ramo jepe. Roñenupã, ha opáichavo ndorojejukái.
Ha'ete ku ndorovy'áiva ha akói rovy'a. Ha'ete ku ore mboriahúva ha romomba'e reko hetápe. Ha'ete ku ndoroguerekóiva mba'eve ha roguereko opa mba'e.
Che pehẽnguekuéra Corintogua, roñe'ẽ peẽme tova mokõi'ỹre, roipe'apaite peẽme ore py'apy.
Ndoroiporúi pene ndive mba'eveichagua tova mokõi.
Rojerure peẽme aipórõ, peteĩ túva ojerureháicha ta'ýrakuérape, peipe'a haguã oréve pende py'apy, ore rojapo haguéicha pene ndive.
Ani peñemoĩ umi oguerovia'ỹva ykére. Ndaikatúi oñoirũvo pe heko jojáva ha pe heko joja'ỹva, pe hesakãva ha pe iñypytũva.
Mba'éicha piko oikóta peteĩ ñe'ẽme Cristo ha Sataná, térã ogueroviáva ha oguerovia'ỹva?
Mba'e piko oguereko ojapova'erã oñondive Tupã iglésia umi ta'ãnga rei ndive? Ñande hína Tupã oikovéva róga, ha'e voi he'i haguéicha: “Aikóta ijapytépekuéra, chéta Tupã Ijára, ha'ekuéra katu che retãguáta.”
Upévare he'i avei Ñandejára: “Pesẽ ijapytégui ha pejei chuguikuéra. Ani pepoko mba'eve ipotĩ'ỹvare. , Upévo che poguerohorýta,
che ha'éta pende ru ha peẽ che ra'y ha che rajykuérata. Péicha he'i Ñandejára ipu'akapáva.”
Aipórõ che pehẽnguekuéra, ko'ãva hína umi ñe'ẽ me'ẽ jarekóva. Upévare tekotevẽ ñane potĩ opa mba'e ikatúva ñane mongy'águi, ñande retépe ha ñande espíritupe, ha Tupã ñembyajépe ñañeha'ã jahupyty teko marangatu oĩmbaitéva.
Peme'ẽkena chéve che rendaguã pende py'apýpe. Avave ndive nacheañáiva'ekue, avavére ndajapói ivaíva, avave ndive ndajopýiva'ekue.
Nda'éi kóva akaguaívo pende rehe. Ha'éma haguéicha peẽme niko, peime che py'apýpe jaikove ha ñamano haguã oñondive.
Añe'ẽ pene ndive kyhyje'ỹre ha poguerohoryeterei. Opa ahasa asyva'ekue pa'ũme, che renyhẽ kyre'ỹ ha vy'águi.
Aguahẽ guive Macedóniape ndarekóiva'ekue pytu'u. Opa rupi katu ajuhu jepy'apy. Che jerekuévo ñorãirõ, ha che pype kyhyje.
Tupã katu, omokyre'ỹ jeýva ojepy'apývape, che mokyre'ỹ Tito oguahẽre.
Ha ndaha'éi oguahẽrente, ha'e avei ikyre'ỹgui pende rehehápe. Ha'e omombe'u mba'eichaitépa peẽ che rechase, peñembyasy ha pejepy'apy che rehe. Opa umíva che mbovy'avéntema.
Upe kuatiañe'ẽ ahaiva'ekue peẽme, pene moñembyasyva'ekue ramo jepe, ko'ágã nambyasýi upéva. Ambyasyva'ekue ahechávo pe kuatiañe'ẽ pene moñembyasy hague sapy'arã.
Ko'ágã katu avy'a, ndaha'éi pomoñembyasy haguére, avy'a pe ñembyasy pene mbojevy haguére Tupã gotyo.
Pe ñembyasy Tupãgui oúva niko ñane mbojevy Tupã gotyo, ha upéva ñande reraha ñasẽ haguã ivaívagui, ha ndaipóri ñambyasyva'erã. Pe ñembyasy yvypóragui oúva katu, oporogueraha manóme.
Pene ñembyasy ouva'ekue Tupãgui. Pehechami mba'eichaitépa ogueru iporãva! Pene mokyre'ỹ ha pesẽ che rehehápe, pene mbopochy ha avei pene mongyhyje. Upéi peche rechaseva'ekue, pene rakate'ỹ che rehe ha peinupãse upe mba'e vai apoharépe. Ko'ã mba'e rupi pehechauka napeñemongy'ái hague upe mba'épe.
Ha ahai ramo guare upe kuatiañe'ẽ, ndaha'éiva'ekue upe mba'e apohare térã upe ha'e okaguai haguerehápe. Ojekuaa haguã katu, Tupã renondépe, mba'eichaite pevépa pene rakate'ỹ che rehe.
Upéva che mbovy'a jeyva'ekue. Upe che mbovy'aveva'ekue katu Tito, ovy'aetereíva. Opa peẽ niko pemokyre'ỹ jey chupe.
Che ha'émava'ekue Títope, ajeroviaetereiha pende rehe, ha ndapyta vaíri.
Ha ha'e pende rayhuve, imandu'árõ mba'éichapa peẽ pene ñe'ẽ rendu ha perohoryeterei ra'e chupe.
Avy'a ikatúgui ajeroviapaite pende rehe!
Ko'ágã che pehẽnguekuéra, amombe'use peẽme mba'éichapa ojechauka Tupã py'a porã Macedoniagua, Jesucristo iglésiape.
Ohasa asyve ramo jepe, ovy'a. Ha imboriahuve ramo jepe, ome'ẽ oguereko heta ramo guáicha.
Che aikuaa ome'ẽ hague hikuái ipy'aite guive, ikatu haguéicha. Ha hetave ikatúvagui ome'ẽ hague. Ijeheguikuéra,
ojerure jey-jey chéve aheja haguã chupekuéra oike avei Jesucristo reroviahakuéra Jerusalengua ñepytyvõrãme.
Ha hetave pe aha'arõva'ekuégui ojapo hikuái. Oñeme'ẽ niko hikuái Ñandejárape raẽ ha upéi chéve, Tupã oipotaháicha.
Upévare ajerureva'ekue Títope ombyaty haguã pende apytépe ko tupãmba'e ha'e oñepyrũmava'ekue ombyaty.
Peẽ niko pene tenonde opa mba'épe: jeroviápe, ñe'ẽ kuaápe, mba'e kuaápe, kyre'ỹme pejejokuaika haguã, ha mborayhúpe pe che ahechaukava'ekue peẽme. Upéicha avei pene tenondeva'erã ko tupãmba'e me'ẽme.
Che nda'éi katuete peẽme pejapo haguã che ha'éva. Aipotánte peikuaa mba'éichapa ambuekuéra ikyre'ỹ, ija haguã avei peẽme pehechaukávo pehayhu añeteha pende rapichápe.
Peikuaáma niko Ñandejára Jesucristo, pende rayhupápe, mba'e rerekoha ramo jepe, oñemomboriahu hague, ikatu haguã oiko pende hegui mba'eta rerekoha imboriahukue rupi.
Iporã haguã peẽme, ha'éta peẽme mba'éichapa che ahecha: iporãve peẽme pejapo ko'ágã pe pemoñepyrũva'ekue áño ohasava'ekuépe. Peẽme ndaha'éiva'ekue peñepyrũsénteva, tenondete voi katu peñepyrũ.
Ko'ágã aipórõ, peẽme ikatuháicha, pemoguahẽ hu'ãme upe pemoñepyrũva'ekue, upe kyre'ỹ pehechaukava'ekue reheve peñemoĩ ramo guare pejapo.
Oĩ ramo añete ome'ẽséva, Tupã oguerohory pe ikatuháicha ome'ẽva. Tupã niko ndojeruréi pe jareko'ỹva.
Ndaha'éi peẽ pepytava'erã peikotevẽ, peipytyvõvo pende rapichápe, peñembojojapava'erã uvei katu.
Ko'ágã peẽ pereko pe ha'ekuéra oguereko'ỹva. Ágãnte ha'ekuéra oguerekóne peẽ pereko'ỹva, ha upéicha peiko jojapáne.
He'iháicha Ñandejára ñe'ẽ: “Pe omono'õ hetava'ekuépe nahembýi, ha michĩ omono'õva'ekue noikotevẽi.”
Aguije Tupãme, omoĩ haguére Tito py'ápe upe angekói che avei arekóva pende rehe.
Oguerohory niko pe ajerureva'ekue chupe, ha ha'e voi pende apógui mba'érõ, ko'ágã oho pende rechávo ijeheguiete.
Tito ndive amondo peteĩ ñane pehẽngue Jesucristo reroviahakuéra oñe'ẽ porãha, omba'apo porãeterei haguére marandu porã rehehápe.
Ha upéi avei Jesucristo reroviahakuéra oiporavo chupe oho haguã che ndive, ha che pytyvõ ko tupãmba'e ñemono'õ jajapóvape ñamomba'e guasúvo Ñandejárape, ha jahechaukávo japoropytyvõseha.
Upéicha ajapo ani haguã oñeñe'ẽ vai che rehe ko tupãmba'e guasu ñambyatývare.
Ha upéicha añeha'ã ajapo iporãva, ndaha'éi Ñandejára renondépente, yvypóra renondépe avei.
Umíva ndive amondo ambue ñane pehẽnguéva, ohechaukava'ekue heta jey ikyre'ỹha, ha ko'yteve ko'ágã, ojeroviaetereígui pende rehe.
Títore ha'e kuaa che irũha, ha omba'apoha che ndive pende rehehápe. Ha umi mokõi ambue ñane pehẽnguére, Jesucristo iglésia omondóva, ombyajeha Crístope.
Ha Jesucristo reroviahakuéra oikuaa haguã, pehechauka chupekuéra pehayhuha añetehápe, ha ndajejavyiha ajeroviávo pende rehe.
Pe tupãmba'e ñane pehẽnguekuérape guarãre, natekotevẽi añe'ẽve peẽme ko kuatiápe.
Aikuaáma niko pende py'a porãha. Manterei ha'éva Macedonia guápe, pe áño ohasava'ekue guivéma voi peẽ Acayagua peime hague peipytyvõ haguãicha, ha heta Macedonia guápe ombyetia'e pene kyre'ỹngue.
Upéicharõ jepe amondo ko'ã ñane pehẽnguépe, ani haguã apyta vai ajeroviaetereígui pende rehe, che mandu'ávo ko mba'ére. Ha'ese, peime haguã upéicha rãicha añetehápe,
ani oĩ Macedoniagua ohóva che ndive, ha ojuhu peẽ napeimeiha upéicha. Upéva che motĩne, ajeroviaeterei haguére pende rehe, ani haguã añe'ẽ upe ñemotĩ peẽme guarãvare.
Upévare voi ahecha tekotevẽha ko'ã ñane pehẽngue oho raẽ pende rechávo, ha pene pytyvõ pemoĩmba haguã upe tupãmba'e peẽ pejévaekue. Upéicha, pe tupãmba'e pene mba'éva, oĩmbaitéta ohechauka haguã pende pojeraha, ndaha'eiha pene rakate'ỹva.
Pene mandu'a kóvare: Pe oñemitỹ michĩva, michĩ omono'õta. Pe oñemitỹ hetáva, heta omono'õta.
Peteĩ-teĩ ome'ẽva'erã ipy'apýpe oñanduháicha, ombyasy'ỹre, oipota porãgui. Tupã niko ohayhu pe ipy'aite guive ome'ẽvape.
Tupã ikatu ome'ẽ peẽme hetaeterei mba'e iporãva, ikatu haguã opa ára pereko peikotevẽva, ha hemby ave, peipytyvõ haguã opaichagua tembiapo porãme.
Ñandejára Ñe'ẽme he'i: “Hetaiterei mba'e mboriahúpe ome'ẽ, ipojera opa árape.”
Tupã niko ome'ẽ pe mba'e ra'ỹi oñeñotỹva ha pe tembi'u oje'úva. Ha ome'ẽne peẽme opa peikotevẽva peñemitỹ haguã, omopu'ãne pende kóga ha ombohetavéne pene tupãmba'e mono'õ.
Upéicha heta mba'e perekóta, ha ikatúta peme'ẽ heta. Ha pe tupãmba'ére, che rupi perahaukáva, ñane pehẽnguekuéra ome'ẽta ijaguije Tupãme.
Arahávo ko ñepytyvõ ñane pehẽnguekuérape, ndaha'éi pe oikotevẽvante jaraháva chupekuéra. Ñamokyre'ỹ avei chupekuéra ome'ẽ haguã ijaguije Tupãme.
Ha ha'ekuéra oguerohorýne Tupãme. Ko ñepytyvõ niko ohechaukáta chupekuéra, pene ñe'ẽ renduha upe Cristo marandu porã peroviávape. Ha'ekuéra avei omomba'e guasúta Tupãme, napenerakate'ỹire chupekuéra ha opavave ndive.
Ha oñembo'éta avei hikuái pende rehe ipy'aite guive, Tupã ipy'a porãite haguére pene ndive.
Ñame'ẽke ñande aguije Tupãme, ome'ẽ haguére ñandéve hetave ikatuhágui ñamombe'u.
Che Pablo, ajerure peẽme Cristo mborayhu ha ipy'a porã rupi, peje ramo jepe che rehe, aimérõ pende apytépe che py'a kangyha, ha mombyry ramo katu che mbareteha,
ajerure peẽme, ágã ahávo pohecha, aikotevẽ'ỹ haguã che mbarete umi he'ívape che rehe, aikoha yvypóra rekópe. Cháke aime hína ambohovái haguãicha chupekuéra.
Yvypóra ramo jepe, ndaikói yvypóra rekópe.
Ha ndaha'éi añorãirõva umi mba'e yvypóra oiporúva oñorãirõ haguã reheve. Che añorãirõ Tupã pokatu rupi, ikatúva omboguarara yvýre umi óga mbarete. Ha upéicha ahundi opa mba'e oje'éva,
ha opaichagua juru atã ojokoséva ani haguã ojekuaa Tupãme. Opa yvypóra remiandu amoĩ Cristo poguýpe iñe'ẽ rendu haguã chupe,
ha aime amoĩ haguãicha hendaguãme oimeraẽva iñe'ẽ rendu'ỹvape, peẽ pene ñe'ẽ rendu vove hekópe.
Peẽ niko pema'ẽ opa mba'ére ijapére reínte. Oime ramo he'íva ijehe Cristo mba'eha, tekotevẽ oikuaa che avei Cristo mba'eha.
Ha che ajetu'u ramo jepe che pokatúre, ndarekói mba'érepa atĩ haguã upévare, ko Ñandejára voi ome'ẽva'ekue chéve ko pokatu, pomopu'ã haguã, ndaha'éi pombyai haguã.
Ndaipotái avave oimo'ã aporomongyhyjeseha che kuatiañe'ẽnguéra rupi.
Oĩ he'íva che pohýi ha che mbareteha che kuatiañe'ẽnguérape, ha aime jave pende apytépe che py'a kangy ha na ñe'ẽ kuaaiha.
Umi péicha oimo'ãva tekotevẽ oikuaa, umi mba'e ha'éva mombyry guive, ajapotaha aimévo pende apytépe.
Nahi'ãinte jepe chéve añembojoja umi oñembotuvichávare, térã ajerereko ha'e kueraichagua ramo. Ha'ekuéra voi omoĩ mba'éichapa oikóta, ha upévare ha'ekuéra oñoha'ã, ha péicha rupi ojavy.
Che katu, nda'éi che jehe mba'eve hendape'ỹ. Tupã he'i chéve mamoite pevépa amba'apova'erã. Ha ha'e oheja roguahẽvo pene rendápe Coríntope.
Upévare nasẽi che rendaguãgui, upéichava'erã mo'ã niko naiméi rire pende apytépe. Che raẽvete arahava'ekue peẽme Cristo marandu porã.
Ha nañembotuichái ambue rembiapokuére, asẽvo che rendaguãgui. Upéva rangue aha'arõ ikatúne haguã amba'apove pende apytépe, peẽ pekakuaavévo pehóvo pende jeroviápe. Opáichavo, asẽ'ỹre che rendaguãgui.
Aha'arõ avei aipysovévo che rembiapo, amyerakuã haguã marandu porã pe peẽ peimeha mboypýri, aike'ỹre kokue che mba'e'ỹvape, ani haguã añembotuicha ambue rembiapokuére.
Oĩrõ oñembotuichaséva, toñembotuicha Ñandejára rehe.
Ndaha'éi pe oñembotuvichávape ojererohoryva'erãva, pe Ñandejára omoĩ porãvape katu.
Pehejamína ta che tarova sapy'aite. Tañe'ẽmi itarova vaicha.
Che rakate'ỹetereíko pende rehe hakate'ỹháicha Tupã. Che niko pome'ẽva'ekue, peteĩ kuñataĩ imarã'ỹvaicha, pemenda haguã peteĩre añónte, upéva hína Cristo.
Opáichavo, mbói ombotavy haguéicha Évape, akyhyje avei peẽme pene mbotavýrõ guarã, ha oipe'a pende py'águi pe mborayhu añetegua ha imarã'ỹva peñandúva Crístore.
Peẽ pehendu vy'apópe, oimeraẽvape oñe'ẽ ramo peẽme peteĩ Jesús rehe, ndaha'éiva upe che amyerakuãva'ekue, térã perohory peteĩ espíritu ndaha'éiva upe pehupytyva'ekue, térã peteĩ marandu porã ndaha'éiva upe peroviava'ekue.
Che katu, nañandúi che michĩveha mba'evépe umi peẽ perekóvagui “apóstol guasúrõ”.
ndachekatupyrýi ramo jepe che ñe'ẽme, nda upéichai hína che mba'e kuaápe. Kóva ahechauka manteva'ekue peẽme opa che rembiapópe.
Oiménepa ra'e ajapo vai amyerakuãvo peẽme Tupã marandu porã ajerure'ỹre peẽme mba'eve, añemomichĩvo che, pombotuicha haguã peẽme?
Aipe'ava'ekue viru ambue Jesucristo iglésiagui, heseve ikatu haguã aiko pene rembiguáirõ.
Ha pende apytépe aiko aja naikotevẽiva'ekue che pohýi pene ndive peme'ẽ haguã chéve aikotevẽva. Ñane pehẽnguekuéra ouva'ekue Macedóniagui niko ome'ẽva'ekue chéve che remikotevẽrã. Añeha'ãva'ekue ani haguã che pohýi pene ndive, ha upéicha ajapóta ahávo.
Aikuaa porãháicha ndajavyiha ha'évo aikuaaha Cristo ñe'ẽ, upéicha avei aikuaa porã ndaipórimo'ãiha Acaya tuichakue oipe'áva che hegui ko vy'a arekóva.
Mba'érepa añe'ẽ upéicha? Oiménepa ndapohayhúigui mba'e? Tupã oikuaa porã pohayhuha!
Ajapóta gueteri ahávo upe ajapóva, ajuru mboty haguã umi chéicha oñembotuichasévape.
Umíva niko apóstol gua'únte, japúpe ohasáva Cristo apóstol ramo.
Upévako ndajahecha ramóiva'erã. Sataná voi niko oñemondéva Tupã remimbou omimbipáva ramo.
Ha upévare, hembiguáikuéra avei oñeha'ã ojechauka pe hekopegua ojapóva ramo. Ha umíva opava'erã, hembiapokuéra rekoitépe.
Ha'e jey peẽme ani haguã avave oimo'ã che tarovaha. Opáichavo, ha'ekuéra upéicha oimo'ã ramo, tañe'ẽmi chupekuéra itarova vaicha, ikatu haguã che avei añembotuicha michĩmi,
peichagua ñembotuicha jepe niko, itarováva ñe'ẽ uvei, ndaha'éi ñe'ẽ Ñandejára omoporãva.
Oĩ rupi hetaite oñembotuicháva imba'e porãnguérare, tañembotuichami mba'éna chave.
Peẽ pene arandueterei ha mba'eve ndapejéi umi itarovávape,
mba'eve ndapejéi umi pende rerekóvape hembiguáirõ, pene ndive ojopýva, pene mbotavýva, pende apo'íva, pende rova petévape.
Atĩrõ jepe ha'e haguã, che kangyetereiva'ekue ajapo haguã upéicha pende rehe! Ambuekuéra hova atã ramo ojejapo haguã, ta che rova atã ha ta che tarovami che ave.
Hebréopako ha'ekuéra? Che avei. Israelguápako? Che avei. Abraham ñemoñare? Che avei.
Cristo rembiguái? Chéma katu, añe'ẽ ramo jepe itarova vaicha ha'évo péicha. Amba'apoveva'ekue chuguikuéra, hetave añemyakãsãva'ekue chuguikuéra, añenupãveva'ekue chuguikuéra, ha hetave jey aimeva'ekue amano haguãicha.
Judíokuéra che nupãva'ekue 5 jey, oity che apére 39 teju ruguái.
Mbohapy jey che nupãva'ekue yvyrápe ha peteĩ jey che mbo'itava'ekue. Mbohapy jey ho'yguyva'ekue várko che aha hague. Ha aimete ajahoga ahasávo peteĩ pyhare ha peteĩ ára pukukue yguasu mbytépe.
Opa rupi aikova'ekue heta jey, ha vaípe ajechava'ekue ysyrykuéra rupi, mondaha pa'ũme, che retãgua apytépe, mombyrygua pa'ũme. Vaípe ajechava'ekue avei távakuéra rupi, ñu rupi, yguasúpe, che pehẽngue gua'úva pa'ũme.
Heta tembiapo ha jehasa asy aropu'akava'ekue. Heta jey ahasava'ekue ake'ỹre, arohasava'ekue ñembyahýi ha yuhéi. Heta jey ndakarúiva'ekue, heta che ro'y ha che opívova'ekue.
Opa ko'ã mba'e ári, ára ko'ẽre ipohýi che apére jepy'apy opa Jesucristo reroviaháre.
Oimérõ hasýva, che avei che rasy. Oimérõ hapichápe oitýva angaipápe, che pochy hendy.
Tekotevẽta ramo añemomba'e guasu, tañemomba'e guasu umi mba'e ohechaukávare che kangyha.
Tupã, Ñandejára Jesucristo ru, oñemomba'e guasuva'erã opa ára, ha'e oikuaa ndachejapuiha.
Aimérõ guare Damáscope, sãmbyhyhára, mburuvicha guasu Aretas rembijokuái, omoĩva'ekue ñorãirõhára táva rokẽme che myakãsã haguã.
Ha oĩva'ekue che mboguejýva ajakápe peteĩ tápia ári rupi, ani haguã ha'a ipópe.
Mba'eve nañanohẽi ñañe'ẽ porãrõ ñande jehe. Opáichavo tekotevẽ añe'ẽ umi mba'e ahecha ha oikuaaukava'ekue chéve Ñandejára.
Aikuaa peteĩ Cristo moirũhárape, ojapo 14 áño ojereraha hague yvága mbohapyhápe. Ndaikuaái hetépepa térã ijespíritupe, upéva Tupã oikuaa.
Ha aikuaa upe kuimba'épe (hetépepa térã ijespíritupe ndaikuaái, Tupã mante oikuaa),
ojereraha hague vy'a rendápe ha upépe ohendu ñe'ẽ ñemimby, avaveichagua yvypóra ikatu'ỹva omombe'u.
Upeichagua yvypórare ikatúne añembotuicha. Che jehe katu ndarekói mba'érepa añembotuichávo, ndaha'éi ramo che kangy haguére.
Opáichavo, añembotuichase ramo, upéva ndaha'éi chéne itarováva rembiapo, añeteguávantene. Upéicharõ jepe ndajaposéi, ani haguã avave che apo tuichave upe ohechávagui che rehe, térã ohendúvagui che hegui,
ahecha ha ahendu haguére umi mba'e guasuetéva. Upévare, ani haguã che voi aimo'ã che mba'eguasuveha pe ha'évagui, areko che retére peteĩ ñuatĩ che kutúva, Sataná remimboúicha che rereko asýva.
Mbohapy jey ajerureva'ekue Ñandejárape oipe'a haguã che hegui ko jehasa asy.
Ñandejára katu he'i chéve: “Che mborayhúnte upe reikotevẽva. Che pokatu niko ojechaukapaite ne kangykuépe.” Aipórõ, añemomba'eguasuseve che kangýgui, oguapy haguã che ári Cristo pokatu.
Ha avy'a avei che kangy ramo, ajeja'o ramo, aikotevẽ ramo, ojekaguai ramo che rehe, ha opaichagua hasýva arohasáva Cristo rehehápe. Che kangyve ramo niko añandu che mbareteveha.
Itarováva reko aiporu kuri pene ndive, ha peẽ pejapouka chéve upéva. Peẽ hína peñe'ẽ porãva'erã mo'ã che rehe, mba'evépe niko nachemichĩvéi umi pende apóstol oñembotuichaitévagui. Jepéko che, nacheporãi mba'everã!
Umi jehasa asy aropu'akava'ekue pochy'ỹre, umi mba'e hechapyrãva, jehecharamomby, mba'e ñaimo'ã'ỹva pehechava'ekue, ohechauka cheha apóstol añetegua.
Aipota peheja rei chéve oime rire pombopochy ra'e. Peteĩ mba'épente peẽ pene michĩve umi Jesucristo reroviaha ambuégui: che ndachepohýiriva'ekue peẽme guarã!
Ambosako'íma hína che jeho mbohapyha pene rendápe. Ko'ágã avei ndachepohýi chéne peẽme. Ndahekái pe peẽ perekóva, peẽmente poheka. Túvakuéra niko umi ombyatyva'erã viru ita'ýrakuérape guarã, ndaha'éiri ta'ýra itúvakuérape guarã.
Ha che, che py'aite guive, ame'ẽta opa arekóva ha añeme'ẽ jey-jeýta pende rehehápe. Pohayhuve haguére ára ko'ẽre piko peẽ che rayhu'ivéta pehóvo?
Oiméne pehecha kuaa ndachepohýiri hague peẽme. Opáichavo, oĩ he'íva pokarẽme poity hague ñuhãme.
Che piko ajopy vai ra'e pene ndive, umi peẽme amondova'ekue rupi?
Amondova'ekue Títope pende rendápe, ha hendive ambue ñane pehẽnguépe. Ojopy vai piko Tito ra'e pene ndive? Ndaha'éi piko peteĩchante ha peteĩ espíritupente roikova'ekue pene ndive?
Ikatu mba'éko peimo'ã añemoĩ porãseha pene renondépe, ha ndaupéichai hína. Upéva rangue, añe'ẽ hína Tupã renondépe ha Cristo rérape. Ha opa ko'ã mba'e, che pehẽnguekuéra pohayhu etéva, ajapo pomopu'ã haguã.
Akyhyje niko, aguahẽvo pene rendápe, ndapojuhúi ramo guarã che aipotaháicha, ha peẽ ndachejuhúi ramo guarã peipotaháicha. Akyhyje oĩ ramo guarã ñorãirõ, py'a rasy, pochy, chentese, ñe'ẽ rei, jekaguai ojuehe, jejapo ha sarambi.
Akyhyje avei kóva ko che jehópe, Tupã che Jára che motĩ ramo guarã pende hegui, ha che mbojahe'o heta pende apytépe guáre, are guivéma iñangaipáva, ha ndopoiséiva heko ky'águi oñembohapo mbaretémava ipypekuéra.
Che, “Karai guasu” amomaitei upe iglésia Tupã oiporavova'ekuépe ha opa ipype oĩvape. Pohayhu añetehápe, ha ndaha'éi cheño. Pene momaitei avei opa ojuhu ha oikuaámava'ekue pe añetegua.
Pohayhu pe añetegua jarekóvare ñande py'a ruguápe ha jarahátava ñane ndive opa ára guarã.
Tupã, Túva, ha Jesucristo, ita'ýra, tohekuavo pende ári imba'e porãngue, ha ta pende poriaruvereko ha ta pene mbopy'a guapy, añetehápe ha mborayhúpe.
Tuichaite che mbovy'ava'ekue aikuaa ramo guare umi pende reheguáva oikoha añete guápe, Tupã rembiapoukapy ohechaukaháicha jaikova'erãha.
Ko'ágã, che pehẽnguekuéra, ajerure peẽme jajoayhu haguã. Ko tembiapoukapy ahaíva peẽme ndaipyahúiri, upe perekómava'ekuénte voi iñepyrũha guive. Ko tembiapoukapy ahaíva peẽme niko ndaha'éi ipyahúva, upéva hína pe oñemoguahẽva'ekue ñandéve iñepyrũha guive.
Joayhu niko he'ise jaikove ohechaukaháicha Tupã rembiapoukapy, ha upéva, pehendúma haguéicha iñepyrũha guive, he'ise peikova'erãha joayhúpe.
Cháke oiko ko yvy jerére heta oporombotavýva, oikuaase'ỹva Jesucristo ou hague peteĩ yvypóra teérõ. Upe upéichava hína pe porombotavyhára ha pe Crístore opu'ãva.
Peñeñangarekóke, ani opa rei pene rembiapokue, ojehepyme'ẽ haguã katu peẽme hekoitépe.
Umi ohóva amo gotyove ha osẽva pe Cristo ombo'évagui, ndoguerekói hendive Tupãme. Ha umi opytáva pe Cristo ombo'évape, umívape oĩ Tupã, ha oĩ avei Ta'ýra.
Oimérõ ohóva pende rechávo, ha noporombo'éi Jesucristo oporombo'e haguéicha, ani pemoguahẽ pende rógape, ha ani pemomaitei.
Cháke umi omomaiteíva umívape, omoirũ chupe imba'e vai apópe.
Heta mba'e areko ha'eva'erã peẽme, ha nda'eséi mba'eve kuatiañe'ẽ rupi. Aha'arõite ahávo pohecha ha añe'ẽ pene ndivete, upéicha javy'apa guasu haguã oñondive.
Tupã iglésia pende reheguáva, Tupã oiporavova'ekue avei, pene momaitei.
Acab omano rire, Moab opu'ã Israel rehe.
Ocozías katu ho'a ovetã rupi hóga guasu Samaría pegua koty yvatégui ha oñehunga vai. Upérõ oporanduka Baal-Zebub, tupã Ecrón peguápe, okuera jeýtapa.
Ñandejára remimbou katu he'i Elías Tisbé guápe: “Tereho mburuvicha guasu Samaría pegua rembijokuái ruguãitĩvo, ha eporandu chupekuéra, ndaipóri mba'épa Tupã Israélpe ajeve oho oporandu Ecrón pegua tupã Baal-Zebúbpe.
Ha ere avei chupe, che, opa mba'e Jára ha'ekaha Ocozíaspe nopu'ã mo'ã veimaha hupágui, omanótagui.” Elías ojapo upéicha.
Umi tembijokuái oho jey mburuvicha guasu rendápe ha ha'e oporandu chupekuéra: —Mba'ére piko peju jey?
Ha'ekuéra he'i: —Osẽ haguére ore ruguãitĩvo peteĩ kuimba'e he'íva oréve roju jey haguã mburuvicha guasu ore jokuáiva'ekue rendápe ha ro'e chupe: ‘Péicha he'i Ñandejára: Ndaipóri nga'u piko Tupã Israélpe, ajeve remondo reporandúvo tupã Ecrón pegua Baal-Zebúbpe? Rejapo haguére upéva, nerepu'ãmo'ãvéima nde rupágui, remanótagui.’
Pe mburuvicha guasu oporandu chupekuéra: Mba'eichagua piko pe kuimba'e osẽva'ekue pene ruguãitĩvo ha he'i péicha?
Ha'ekuéra he'i chupe: —Peteĩ kuimba'e oñemondéva ahoja haguepávape ha iku'a jokuaha mymba pirekuégui. Mburuvicha guasu he'i: —Elías Tisbegua niko hína!
Ha pya'e omondo ipiári peteĩ mburuvicha 50 ñorãirõhára reheve. Oguahẽvo ha'ekuéra, Elías oguapy hína peteĩ yvyty ru'ãme. Ha pe mburuvicha he'i chupe: —Maranduhára! Mburuvicha guasu he'i reguejy haguã.
Elías he'i chupe: —Che ramo maranduhára, to'a tata yvágagui ha ta ne mbokusugue ne irũnguéra reheve. Upe vove ho'a tata yvágagui ha ombokusugue chupekuéra.
Mburuvicha guasu omondo jey ambue mburuvicha 50 ñorãirõhára reheve, ha upéva he'i Elíaspe: —Maranduhára, mburuvicha guasu he'ika reguejy haguã ko'agãite voi!
Elías he'i chupe: —Che ramo maranduhára, to'a tata yvágagui ha ta ne mbokusugue ne irũnguéra reheve. Upe vove ho'a tata yvágagui ha ombokusugue chupekuéra.
Upéi mburuvicha guasu omondo jey ambue mburuvicha 50 ñorãirõhára reheve. Ha pe mburuvicha mbohapyha ojupi Elías renda peve ha oñesũ henondépe he'ívo chupe: —Maranduhára, anína ore juka, ore niko ne rembiguái.
Ho'a kuri tata yvágagui ha ombokusugue ore mboyve guarépe. Ajerure ndéve ore poriahurereko haguã.
Upérõ Ñandejára remimbou he'i Elíaspe: —Tereho katu hendive, ani rekyhyje. Elías oguejy ha oho pe mburuvicha ndive mburuvicha guasu rendápe,
ha he'i chupe: —Kóicha he'i Ñandejára: ‘Remondo haguére ne rembijokuái oporandu haguã Ecrón tupã Baal-Zebúbpe, ndaipórirõ guáicha Israélpe Tupã reporandu haguãme, nerepu'ãmo'ãvéima nde rupágui, remanótagui.’
Ha upéicha ojehu: Ocozías omano, he'i haguéicha Ñandejára Elías rupi. Ocozías ndaita'ýrai ha upéva rehe oisãmbyhy hendaguépe ityvýra Joram. Kóva ojehu mokõi áño oisãmbyhy hague Judápe Joram, Josafat ra'y.
Ocozías rekovekue ha pe ojapova'ekue, ojehai Israel ruvicha guasukuéra kuatiápe.
Oguahẽvo pe ára Ñandejára ogueraha haguã Elías yvágape peteĩ yvytu ratãme, Elías ha Eliseo osẽ Guilgálgui.
Elías he'i Eliséope: —Epyta ko'ápe, Ñandejára che mondógui Betélpe. Eliseo katu he'i chupe: —Ñandejára rehe ha nde rehe voi ha'e ndéve ndorohejamo'ãiha neño. Upérõ oho oñondive Betel peve.
Maranduhárakuéra oikóva Betélpe katu osẽ Eliseo ruguãitĩvo ha he'i chupe: —Reikuaa piko Ñandejára oipe'ataha nde hegui ko árape ne mbo'ehára? —Aikuaáma, he'i Eliseo, pekirirĩ.
Upéi Elías he'i Eliséope: —Epyta ko'ápe, Ñandejára che mondógui Jericópe. Eliseo katu he'i chupe: —Ñandejára rehe ha nde rehe voi ha'e ndéve ndorohejamo'ãiha neño. Upérõ oho oñondive Jericó peve.
Maranduhárakuéra oikóva Jericópe katu osẽ Eliseo ruguãitĩvo ha he'i chupe: —Reikuaa piko Ñandejára oipe'ataha nde hegui ko árape ne mbo'ehára? —Aikuaáma, he'i Eliseo, pekirirĩ.
Upéi he'i chupe Elías: —Epyta ko'ápe, Ñandejára che mondógui Jordánpe. Eliseo katu he'i chupe: —Ñandejára rehe ha nde rehe voi ha'e ndéve ndorohejamo'ãiha neño. Upérõ oho mokõivéva,
ha 50 maranduhára oguahẽ ha opyta mombyrymi hováikuéra; Elías ha Eliseo katu opyta y Jordán rembe'ýpe.
Upérõ Elías oipe'a ijahoja, ombyapakua ha oinupã pe y. Pe y oñemboja'o, ha mokõive ohasa pe ysyry guasu mbyte rupi, yvy rupi ramo guáicha.
Ohasa rire, Elías he'i Eliséope: —Mba'épa reipota ajapo nde rehe ajereraha mboyve nde ypýgui. Eliseo he'i chupe: —Aipota reme'ẽ chéve mokõi nde espíritu pehẽngue.
Elías he'i chupe: —Namichĩri pe rejeruréva. Che recha ramo ajererahávo nde hegui, rerekóta. Ỹrõ, noñeme'ẽmo'ãi ndéve.
Ha'ekuéra oguata ha oñe'ẽ aja oñondive, upéicha háguinte ou sapy'a peteĩ kárro tata, kavaju tata reheve avei, oipe'áva chupekuéra ojuehegui ha Elías ojehupi yvágape peteĩ yvytu ratãme.
Ohechávo upéva Eliseo osapukái: “Che ru, che ru, ndeva'ekue Israélpe guarã ñorãirõhára aty mbaretéicha!” Upe rire ndohechavéi Elíaspe. Upérõ Eliseo omondoro ijao.
Upéi ohupi pe ahoja ho'ava'ekue Elíasgui, oho jey Jordánpe ha opyta hembe'ýpe,
upéi oinupã pe y upe ahojápe ha he'i: “Mamo piko oĩ Tupã Elías Jára?” Oinupã vove upe y, oñemboja'o mokõi hendápe ha Eliseo ohasa jey pe ysyry rupi.
Maranduhárakuéra Jericó pegua, oĩva hovái, he'i ohechávo chupe: “Elías espíritu oguapy ko'ágã Eliseo ári!” Upérõ oho hikuái huguãitĩvo ha ojayvývo henondépe,
he'i chupe: —Ore ne rembiguáikuéra apytépe oĩ 50 kuimba'e py'a guasu. Torohóna ne mbo'ehára rekávo, ani upeichahágui Tupã espíritu oity mba'e ra'e chupe peteĩ yvytýpe térã ñúme. Ha'e katu he'i: —Nahániri, ani pemondo avavépe.
Ha'ekuéra ojeruretereígui, ipahápe oheja omondo umi 50 kuimba'e, ha umíva oheka Elíaspe mbohapy ára pukukue ha ndojuhúi.
Upérõ ou jey hikuái Jericópe opyta haguépe Eliseo, ha ha'e he'i chupekuéra: —Ha'éma voi kuri peẽme ani haguã peho.
Umi Jericogua he'i Eliséope: —Rehechaháicha ore táva oĩ iporãháme, pe y katu ivai ha omomembykua kuñakuérape.
Eliseo he'i chupekuéra: —Peru chéve peteĩ ña'ẽmbe pyahu juky reheve. Ha'ekuéra ogueru vove pe ña'ẽmbe pyahu,
Eliseo oho pe ykuápe ha opoi pype juky, he'ívo: —Péicha he'i Ñandejára: “Che amopotĩma ko y; águive ndoporojukamo'ãvéi ha nomomembykuamo'ãvéi kuñakuérape.”
Upe guive pe y opyta ipotĩ, he'i haguéicha Eliseo.
Eliseo oho upégui Betel gotyo. Ojupi ohóvo pe tape rupi ha peteĩ mitã aty upe táva pegua, oñembohory hese ha osapukái chupe: “Néike akã perõ, ejupíke!”
Eliseo ojere, oma'ẽ hesekuéra ha ombojeharu Ñandejára rérape. Upete vove osẽ mokõi tymba ñarõ ka'aguýgui ha oipehe'ãmba 42 ha'ekuéravape.
Upéi Eliseo oho yvyty Carmélpe ha upégui ou jey Samáriape.
Áño 18 oisãmbyhy hague Josafat Judápe, Joram Acab ra'y oñepyrũ oisãmbyhy Israel retã ha oisãmbyhy Samáriape 12 áño.
Hembiapokue ivai Ñandejára renondépe, ndaha'éi jepe ivai etéva isy ha itúva rembiapo kuéicha; oipe'a niko pe ita oñemboykéva Baal peguarã, itúva ojapova'ekue.
Opáichavo ojapo opa umi mba'e vai ojapova'ekue Jeroboam Nabat ra'y, ha umíva rupi ojapouka ivaíva Israel guápe.
Mesa, Moab ruvicha guasu, omoñemoña ovecha ha opagava'erã Israel ruvicha guasúpe 100.000 ovecha ra'y ha 100.000 ovecha mácho ilána reheve.
Acab omano rire katu Moab ruvicha guasu opu'ã Israel ruvicha guasúre.
Upérõ Israel ruvicha guasu Joram osẽ Samáriagui ha ohecha opa Israel ñorãirõhára.
Upéi he'ika Judá ruvicha guasúpe: “Moab ruvicha guasu opu'ã che rehe. Che moirũsépa ñañorãirõ haguã hendive?” Judá ruvicha guasu he'i chupe: “Romoirũta. Che, che ñorãirõhára ha kavaju ariguakuéra niko roĩ ne ndive ha ne géntekuéra ndive.
Ha mamo rupípa ñandyrýta hese?” Joram he'ika chupe: “Edom pegua yvy ojeiko'ỹha rupi.”
Upéicha Israel, Judá ha Edom ruvicha guasukuéra oñepyrũ oho oñondive. Opáichavo heta ojereva'erã ha oguata 7 ára pukukue; upévare opa pe y iñorãirõhára ha hymbakuéra peguarã.
Upérõ Israel ruvicha guasu he'i: —Háke! Ha'etéku Ñandejára ñande rerúva ko'ápe mbohapy mburuvicha guasúpe ñane me'ẽ haguã Moabgua pópe.
Josafat oporandu: —Ndaipóri piko árupi peteĩ Ñandejára ñaporandu haguã Ñandejárape ha'e rupi? Peteĩ mburuvicha Israel guáva he'i: —Ápe oĩ Eliseo Safat ra'y, Elías moirũhare.
Josafat he'i: —Ñandejára ñe'ẽ oĩ hendive! Israel ruvicha guasu, Josafat ha Edom ruvicha guasu oho pya'e hikuái Eliseo rendápe.
Eliseo katu he'i Israel ruvicha guasúpe: —Che rejápe! Tereho eporandu nde ru ha nde sykuérape! Israel ruvicha guasu he'i chupe: —Ñandejára ore reru ko'ápe, mbohapy mburuvicha guasu ro'a haguã Moabgua pópe.
Upérõ Eliseo he'i chupe: —Ñandejára ipu'akapáva che jokuáiva rehe ha'e ndéve, ndaha'éi rire Judá ruvicha guasu Josafat rehehápe, nde rova rehe jepe nama'ẽiva'erã mo'ã.
Peru katu chéve ko'ápe peteĩ músiko! Pe músiko oñepyrũ vove ombopu, Ñandejára oñemomba'e Eliseo rehe,
ha Eliseo he'i: —Ñandejára he'ika: ‘Pejapo heta y rendarã ko ñúme,
ndoipejumo'ãi ramo yvytu ha ndokymo'ãi ramo jepe, ko ñu henyhẽta ýgui ha opa peẽ pey'úta, pene rymbakuéra ha pende kavajukuéra avei.
Ha oĩve gueteri hína: Ñandejára omoĩta pende pópe Moab guápe,
ha peẽ pehundíta itávakuéra oñembotápiava, itávakuéra oñemombaretéva, peikytĩta opa yva máta, pembotýta umi ykuakuéra ha pemyenyhẽta itágui ikokuekuéra.’
Ha upéicha ojehu. Upe ára ambuépe, pe mba'e kuave'ẽ hórape, ou Edómgui y ha omyenyhẽ pe ñu.
Upe aja Moabgua oikuaa mburuvicha guasukuéra ouha ondyrývo hesekuéra ha upérõ ohenói opa mitã rusu ha kakuaávape oĩva ñorãirõrã ha oho oñemohenda upe tetã rembe'ýpe.
Pyhareve opu'ãvo, pe kuarahy ohesape y ári ha umi Moabgua ohecha henondépekuéra pe y pytã tuguýicha,
ha he'i hikuái: “Upéva tuguy hína. Umi mburuvichakuéra oñorãirõ ra'e oñondive ha ojojukapa. Néike Moabgua, jaha katu ñañemomba'e umi ha'ekuéra ohejava'ekuére.”
Ha oikévo Moabgua umi Israelgua rekohápe, Israelgua ondyry hesekuéra ha omboguevi. Upérõ Israelgua omuña ha ojuka chupekuéra,
upéi ohundi itávakuéra, omyenyhẽ itágui ikokuekuéra, omboty ijykuakuéra ha oikytĩ opa yva máta. Táva Quir-Haréset ñoite opyta. Umi ónda poiha katu omongora ha oñemomba'e hese.
Moab ruvicha guasu ohechávo umi oúva chupe hetaveha chugui, ogueraha 700 ñorãirõhára yvy rupigua oñemopa'ũ haguã oĩháme Edom ruvicha guasu. Ha nosẽi chupe.
Upérõ ogueraha ita'ýra ypykue oisãmbyhyva'erã hendaguépe ha oikuave'ẽ mymbahapy ramo táva tápia ári. Kóva oporombopochyeterei Israelguáre, ha upévare ha'ekuéra ohupi hekoha ha oho jey hetãme.
Peteĩ kuña, maranduhára rembirekore, oho Eliseo rendápe ha he'i chupe: —Che ména omano ha nde reikuaa ha'e omomba'e hague Ñandejárape. Ko'ágã pe mba'e porukahare ou ha oguerahase hembiguairã mokõi che memby.
Eliseo oporandu chupe —Mba'e piko ikatu ajapo nde rehe? Ere chéve mba'épa rereko nde rógape. Ha'e he'i chupe: —Ndarekói mba'eve, peteĩ ñandyry ryru mínte.
Upérõ Eliseo he'i chupe: —Tereho eiporu nde róga jerereguakuéragui mba'e ryru heta porã.
Upéi eike nde rógape ne membykuéra ndive, emboty pe okẽ, emyenyhẽ rehóvo ñandyrýpe opa umi mba'e ryru ha emboyke umi henyhẽva.
Pe kuña oho hógape ha oñemboty imembykuéra ndive. Upérõ oñepyrũ omyenyhẽ ñandyrýpe umi mba'e ryru ha'ekuéra ombohasáva chupe.
Henyhẽmbáma ramo umi mba'e ryru, he'i peteĩva imembýpe: —Embohasave chéve. Imemby katu he'i chupe: —Ndaipóri véima. Upe vove pe ñandyry ndosyryvéi.
Upéi ha'e oho omombe'u pe maranduhárape, ha ha'e he'i chupe: —Tereho eñemu pe ñandyry rehe ha hepykuépe emyengovia pe mba'e poruka harépe, ha pe hembývagui ikatúta reiko nde ha ne membykuéra.
Peteĩ jey Eliseo ohasa Sunem rupi ha peteĩ kuña upepegua, ojeapóva mba'e ramo, he'i jey-jey chupe oho haguã okaru hendive. Ha ohasávo upérupi, Eliseo oho jepi hógape okaru.
Upérõ ha'e he'i iménape: —Aikuaa ko kuimba'e oúva ñande rógape okaru haguã, peteĩ Tupã maranduhára marangatuha.
Jajapóna ñande róga ári peteĩ koty chupe guarã. Ñamoĩta chupe hupa, imesa, apyka ha hesapeharã. Upéicha oguahẽ ramo ñande rógape ikatúta opyta upépe.
Peteĩ jey, oguahẽ ramo ikotýpe opyta haguã oke,
he'i hembiguáipe hérava Guehazí: Ehenói pe kuñakarai Sunem guápe. Pe tembiguái ohenói chupe, ha ha'e ou rire, Eliseo he'i hembiguáipe:
—Ere pe kuñakaraípe ipy'a porãiteva'ekue ñane ndive, mba'épa ikatu jajapo hese, oipotápa ñañe'ẽ hese karai mburuvicha guasúpe térã ñorãirõhárakuéra ruvichápe. Ha'e he'i: —Che aĩ porã ko'ápe che reheguakuéra apytépe.
Eliseo he'i: —Ha mba'éiko ikatu jajapo hese? —Ndaikuaái, —he'i Guehazí—. Naimembýi, ha iména itujáma.
—Ehenói chupe, —he'i Eliseo. Pe tembiguái ohenói ha ha'e opyta oñembo'y ikoty rokẽme.
Upérõ Eliseo he'i chupe: —Pe áño oúvape guarã, ko'ã ára rupi rerekóta ne memby nde jyva ári. Ha'e he'i chupe: —Nde niko peteĩ karai marangatu, ani kena che mbotavy.
Ha Eliseo he'i haguéicha ha'e hye guasu ha pe áño ambuépe imemby.
Pe mitã okakuaa ha peteĩ jey osẽ ohechávo itúvape oĩva kóga mono'õhára ndive,
ha oñemoĩ osapukái chupe: —Áina che akã! Che akã rasyeterei! Upérõ itúva he'i peteĩ hembiguáipe: —Eraha isy rendápe.
Pe tembiguái ogueraha chupe isy rendápe, ha ha'e omboguapy chupe hapy pa'ũme asaje pyte peve. Upérõ pe mitã omano.
Isy katu ohupi chupe maranduhára kotýpe, omoĩ hupa ári ha osẽ ombotývo pe okẽ.
Upéi ohenói iménape ha he'i chupe: —Embou che rendápe peteĩ tembiguái che rymba vúrro reheve, taha maranduhára rendápe. Upéi aju jeýta. Iména oporandu chupe:
—Mba'ére piko rehóta ko árape? Ndaha'éi niko jasy pyahu térã pytu'uha ára. —Ani rejepy'apy, —he'i ha'e.
Ombyapeka hymba vúrro ha he'i hembiguáipe: —Jaha katu! Aníke rehejátei opyta che rymba vúrro che ha'e peve ndéve.
Upéicha oho ha oguahẽ yvyty Carmélope, oĩháme maranduhára. Eliseo ohecha chupe mombyrýgui ha he'i hembiguái Guehazípe: —Kuña karai Sunemgua hína.
Tereho huguãitĩvo ha eporandu mba'éichapa oiko ha'e, iména ha imemby. Ha'e he'i pe tembiguáipe oiko porãnteha.
Upéi oguahẽ pe yvyty oĩháme Eliseo, ha oñañuã ipy. Guehazí oñemboja oipe'a haguã ha Eliseo he'i chupe: —Eheja, ojepy'apyeterei hína, ha ko'ágã peve Ñandejára nde'íri chéve mba'épa ojehu chupe.
Upérõ ha'e he'i chupe: —Karai, che piko ajerure ra'e ndéve che membyrã? Nda'éi piko ndéve ra'e ani haguã che mbotavy?
Upérõ Eliseo he'i Guehazípe: —Eraha che yvyra jekoha ha tereko amoite. Rejotopáva ndive ani reñe'ẽ chupe, ha oĩrõ oñe'ẽva ndéve, ani ere chupe mba'eve. Upéi emoĩ pe yvyra jekoha mitã rova ári.
Pe mitã sy katu he'i Eliséope: —Ñandejára rehe ha nde rehe voi ha'e ndéve nasẽmo'ãiha ko'águi nde rehe'ỹ. Upérõ Eliseo oho hendive.
Upe aja Guehazí oñemotenonde chuguikuéra ha omoĩ pe yvyra jekoha mitã rova ári, ha'e katu ndohechaukái oñeñanduha, upévare Guehazí ou jey Eliseo ruguãitĩvo ha he'i chupe: —Pe mitã noñeñandúi.
Oikévo Eliseo pe ógape, pe mitã oĩ tupápe omano pyréma.
Upérõ oike, omboty okẽ ha oñembo'e Ñandejárape. Ha'e ha pe mitã año oĩ koty pýpe.
Upéi ojupi hupápe ha oñeno pe mitã ári, ombojávo ijuru, hesa ha ipo mokõive pe mitã mba'éva rehe ha ojejopývo hese. Pe mitã rete oñepyrũ oñembyaku.
Upérõ Eliseo opu'ã ha oguata águio pégotyo upe kotýre. Upéi ojupi jey hupápe ha ojejopy pe mitã retére. Upéicha háguinte pe mitã iñatĩa 7 jey ha ojesape'a.
Eliseo ohenói Guehazípe ha he'i chupe: —Ehenói pe kuñakarai Sunem guápe. Guehazí ohenói ha oguahẽvo Eliseo rendápe, ha'e he'i chupe: —Kóina ápe ne memby.
Pe kuña oñemboja ha ojeity Eliseo pýre; upéi ohupi imemby ha osẽ pe kotýgui.
Upe rire Eliseo oho jey Guilgálpe. Upérõ oiko ñembyahýi guasu upépe ha peteĩ jey maranduhárakuéra oguapy jave hína Eliseo jerére, ha'e he'i hembiguáipe: “Emoĩ nde ólla guasu tatápe, ha ejapo mbaipy maranduhárakuéra peguarã.”
Peteĩ ha'ekuérava osẽ ñúme ka'avo rekávo, ojuhu peteĩ máta ka'aguy, oipo'o hi'a ojoguáva andai ka'aguy ha omoĩ henyhẽ ijahojápe. Ou rire ombovo ha omoĩ ivore óllape, oikuaa'ỹre mba'épa.
Upéi oñerenohẽ maranduhárakuérape, ha oñepyrũ vove ho'u pe mbaipy osapukái joa: —Maranduhára! Ko mbaipy oñepohano! Ha ndo'uvéi hikuái.
Eliseo katu he'i: —Peru chéve trígo ku'i. Ha oitývo pe trígo ku'i óllape, he'i: —Ko'ágã penohẽ chupekuéra to'u. Opavave ho'u ha ndaiporivéi pe óllape mba'eve ivaíva.
Upéi oguahẽ peteĩ kuimba'e Baal-Salisá pegua oguerúva Eliséope 20 mbujape seváda oñembojy ramóva tatakuápe, ha trígo ku'i pyahu ivosápe. Upérõ Eliseo he'i hembiguáipe: —Eme'ẽ opavavépe to'u.
Hembiguái katu he'i chupe: —Mba'éicha piko ame'ẽta kóva 100 tapichápe? Ha Eliseo he'i: —Eme'ẽ chupekuéra to'u, Ñandejára he'ígui ho'úta ha hembypataha.
Pe tembiguái ome'ẽ chupekuéra; ho'u hikuái ha hembypa, he'i haguéicha Ñandejára.
Oĩ peteĩ karai hérava Naamán, Siria pegua ruvicha guasu ñorãirõhára ruvicha; mburuvicha guasu ohayhu ha ome'ẽ chupe opa mba'e ha'e oipotáva, ha'e rupi niko Ñandejára oipytyvõ Síriape ñorãirõme. Ko kuimba'e katu hasy kuru vaígui.
Peteĩ jey oñorãirõ ramo síriokuéra Israelgua ndive, peteĩ mitãkuña Israelgua ho'a síriokuéra pópe ha ojereraha Naamán rembirekópe hembiguairã.
Ko mitãkuña he'i pe kuñakaraípe: —Che jára oho ramo Samaría pegua maranduhára rendápe, okueráta ikuru vaígui.
Naamán omombe'u mburuvicha guasúpe mba'épa he'i pe mitãkuña.
Ha Siria ruvicha guasu he'i chupe: —Iporã. Tereho katu ha arahaukáta che kuatiañe'ẽ Israel ruvicha guasúpe. Upérõ Naamán oho. Ogueraha 30.000 pláta pehẽngue, 6.000 óro pehẽngue ha 10 ao,
ha ogueraha Israel ruvicha guasúpe kuatiañe'ẽ he'íva: “Oguahẽvo nde pópe ko kuatiañe'ẽ, reikuaáta amondoha Naamán, che ñorãirõhára ruvicha peteĩva, remonguera haguã chupe ikuru vaígui.”
Israel ruvicha guasu ohechávo pe kuatia, omondoro ijao ñembyasýgui ha he'i: —Che nga'u piko Tupã, ome'ẽ ha oipe'áva jeikove, ajeve kóva ombou che rendápe peteĩ kuimba'e amonguera haguã chupe ikuru vaígui? Pehecha porã hína, mba'éichapa che reke ñorãirõrã!
Maranduhára Eliseo, ohendúvo Israel ruvicha guasu omondoro hague ijao, he'ika chupe: “Maerã piko remondoro nde ao? Tou pe kuimba'e che rendápe ha oikuaáta oĩha maranduhára Israélpe.”
Naamán oho ikárro ha ikavajukuéra reheve ha opyta Eliseo róga renondépe.
Eliseo katu he'ika chupe hembijokuái rupi: “Tereho ejahu 7 jey ysyry Jordánpe ha nde rete ipotĩta kuru vaígui.”
Naamán ipochyeterei ha oho jey he'ívo: —Che aimo'ã osẽta che rendápe, ñembo'yhápe oñembo'éta Tupã Ijárape, upéi opokota che rasyhápe ha péicha che monguerataha.
Damasco pegua ysyry Abana ha Farfar niko iporãve opa ysyry Israel peguágui. Umívapente niko ikatuva'erã mo'ã ajahu che potĩ haguã che kuru vaígui. Ha tuicha pochy reheve oho upégui.
Hembiguáikuéra katu oñemboja ha he'i chupe: —Karai, pe maranduhára he'i rire ndéve rejapo haguã peteĩ mba'e hasýva, nderejapói chénepa ra'e? Ha pe he'íva ndéve niko Kóvante: rejahu haguã ha ne potĩtaha.
Naamán oho ha oñapymi 7 jey ysyry Jordánpe, he'i haguéicha chupe maranduhára, ha ho'o opyta ipotĩ asy mitã ro'óicha.
Upérõ ha'e ha opa imoirũhára oho jey Eliseo rendápe, ha oguahẽvo Naamán he'i chupe: —Ko'ágã aikuaa porã, opa tetãnguéra ko yvy arigua apytépe, Israélpe ñoite oĩha Tupã. Upévare ajerure ndéve rereko haguã ne mba'erã ko'ã jopói arúva ndéve.
Eliseo katu he'i chupe: —Che Jára, che recháva hína rehe ha'e ndéve, ndarekomo'ãiha che mba'erã. Ha Naamán he'ive ramo jepe chupe, Eliseo ndoipotái.
Upérõ Naamán he'i chupe: —Upéicha ramo, taraha mína mokõi che mburika ári yvy Israel pegua; águive niko naikuave'ẽmo'ãvéima mymbahapy térã mymbajuka tupãnguérape, opa mba'e Járape ñoiténtema uvei.
Peteĩ mba'énte ajerure opa mba'e Járape: che ruvicha guasu oho ramo itupaópe omomba'e guasu haguã Rimónpe, ha'e ojeko ramo che jyva rehe ha añesũ manteva'erã upe tupaópe, opa mba'e Jára toheja rei chéve upe ajapóva.
Eliseo he'i chupe: —Ta nde py'a guapy katu rehóvo! Naamán oho upégui. Ha oho mombyrymíma ramo,
Guehazí, Eliseo rembiguái, he'i ipype: “Che jára oheja Naamán, pe síriope oho, oipota'ỹre mba'eve opa mba'e ogueruva'ekuégui. Ñandejára rérape ha'e, pya'e ahataha hapykuéri, jahecha mba'épa ikatu ahupyty chugui.”
Ha Guehazí oho Naamán rapykuéri; Naamán ohechávo ou hapykuéri, oguejy ikárrogui huguãitĩvo ha oporandu chupe: —Mba'e piko ojehu?
—Mba'eve, he'i Guehazí, che járanteko he'ika ndéve oguahẽ hague hendápe mokõi maranduhára pyahu, oúva Efraín yvytýgui ha he'i ikatúpa reme'ẽ chupe 3.000 pláta pehẽngue ha mokõi ao.
Naamán he'i chupe: —E'a! Eraha katu chupe 6.000 pláta pehẽngue. Naamán he'i jey-jey chupe ogueraha haguã ha omoinge umíva mokõi vosápe ha heseve mokõi ao ha ome'ẽ mokõi hembiguáipe ogueraha haguã Guehazí renonderã.
Oguahẽvo hikuái pe yvytýpe, Guehazí oñongatu hógape upe pláta ha omondo umi tembiguáipe.
Upéi oho ijára rendápe ha Eliseo oporandu chupe: Mamóguipa reju Guehazí? —Ndahái kuri mamove, he'i Guehazí.
Eliseo katu he'i chupe: Peteĩ kuimba'e oguejy ramo ikárrogui ne ruguãitĩvo, che espíritu oĩ upépe. Ko'ágã nde pláta hetáma ha ikatúta rejogua nde kokuerã, olivoty, parralty, ovecha, vaka, tembiguái kuimba'éva ha kuñáva.
Pe kuru vai Naamán mba'ekue katu ojáta nde rehe ha ne ñemoñarekuérare opa árape guarã. Guehazí ojei vove Eliséogui, ojaho'i chupe kuru vai ha opyta morotĩ aramirõicha.
Peteĩ jey momranduhárakuéra he'i Eliséope: —Ko roikohápe ne ndive michĩeterei oréve guarã.
Toroho mína ysyry Jordánpe torogueru peteĩ-teĩ peteĩ yvyra romopu'ã haguã ore kotyrã. —Tapeho katu, he'i Eliseo.
—Ore moirũ mína, —he'i peteĩ ha'ekuérava. —Iporã, pomoirũta, —he'i ha'e.
Eliseo oho hendivekuéra Jordán peve, ha upépe oñemoĩ hikuái oity yvyra máta.
Ha oikytĩvo pe yvyra, ho'a peteĩgui ihácha ýpe. Ha osapukái: —Áina, mbo'ehára! Pe hácha ko nachemba'éi. Aiporu kuri!
—Mamo piko ho'a, —oporandu maranduhára. Upéva ohechauka chupe mamópa. Upérõ Eliseo oikytĩ peteĩ yvyra, opoi upépe ha pe hácha ovevýi.
—Ehupi, —he'i chupe Eliseo. Upéva oipyso ipo ha ohupi pe hácha.
Siria ruvicha guasu oiko ñorãirõme Israel ndive, ha oñe'ẽvo mburuvichakuéra ndive, he'i mamópa omoñuhãta Israel guápe.
Upérõ Eliseo he'ika Israel ruvicha guasúpe ani haguã ohasa upe rupi, síriokuéra ohape ra'arõgui chupe.
Upérõ Israel ruvicha guasu omondo iñorãirõhárakuéra he'i haguépe chupe maranduhára omomarandu ramo ojehape ra'arõha; ha upéicha rupi heta jey oguenohẽ chupe ivaívagui.
Upévare Siria ruvicha guasu ndoikuaavéi mba'épa ojapóta. Ohenói mburuvichakuérape ha he'i chupekuéra: —Peje chéve mávapa ñande apyte pegua ojaguarea hína Israel ruvicha guasu peguarã!
Peteĩ ha'ekuérava he'i chupe: —Ndaha'éiko avave, che ruvicha guasu. Eliseo pe maranduhára Israelgua hína upe oikuaaukáva Israel ruvicha guasúpe opa mba'e eréva, ñemiháme jepe nde koty pýpe.
Upérõ Siria ruvicha guasu he'i: —Peheka chéve mamópa oĩ amonambika haguã. Oje'e chupe oĩha Dotánpe,
Omondo kavaju ha kárro arigua aty ha heta ñorãirõhára yvy rupigua. Umíva oguahẽ Dotánpe pyhare ha omongora pe táva.
Ko'ẽmba rire opu'ã Eliseo rembiguái ha osẽvo ohecha pe ñorãirõhára aty omongoráva pe táva ikavaju ha ikárro reheve, ha oho he'i Eliséope: —Ha ko'ágã mbo'ehára, mba'épa jajapóta?
Eliseo he'i chupe: —Ani rekyhyje, hetave hína umi oĩva ñane ndive, hendivekuéra oĩvagui.
Ha Eliseo oñembo'e Ñandejárape he'ívo: “Che Jára, ehesape'ána chupe tohechami.” Upérõ Ñandejára ohesape'a pe tembiguáipe, ha ha'e ohecha pe yvyty henyhẽ kavaju ha kárro tata arigua Eliseo jerére.
Umi sírio ondyrýtama hese ha Eliseo oñembo'e Ñandejárape: “Emohesatũna chupekuéra.” Ha Ñandejára omohesatũ chupekuéra, ojerure haguéicha Eliseo.
Upérõ Eliseo he'i chupekuéra: —Kóva ndaha'éi pe tape ha táva pehekáva, peju che ndive, pogueraháta pe kuimba'e pehekáva rendápe. Ha ogueraha chupekuéra Samáriape.
Oguahẽvo upépe Eliseo oñembo'e péicha: “Ko'ágã, che Jára, ehesape'a chupekuéra ohecha haguã.” Upérõ ha'ekuéra ohecha oĩha Samáriape.
Israel ruvicha guasu ohechávo chupekuéra, he'i Eliséope: —Reipotápa ajuka chupekuéra, che ru?
Ha Eliseo he'i: —Nahániri, ani rejuka. Mba'éicha piko rejukáta, ko ndo'áiva'ekue nde pópe ñorãirõháme? Emongaru ha emboy'u chupekuéra, upéi toho jey huvicha rendápe.
Upérõ ojejapo chupekuéra karu guasu; okaru ha hoy'u hikuái. Upéi mburuvicha guasu omondo chupekuéra, ha oho jey hikuái huvicha rendápe. Upe guive síriokuéra ndoikevéi oñorãirõ haguã Israelgua yvýpe.
Upe rire Siria ruvicha guasu Ben-Hadad, ombyaty opa iñorãirõhára ha oho omongora Samaría ondyry haguã hese.
Oiko upérõ ñembyahýi guasu Samáriape; oñemongora mbaretetereígui pe táva, peteĩ vúrro akãngue jepe oñeme'ẽ 80 pláta pehẽnguére, ha michĩmi pykasu repoti, 5 pláta pehẽnguére.
Peteĩ jey Israel ruvicha guasu ohasa táva tápia ári ha peteĩ kuñakarai osapukái chupe: —Ore ruvicha guasu, che pytyvõmína!
Mburuvicha guasu he'i chupe: —Ñandejára nanepytyvõi ramo piko mba'e ajapóta che? Reipota piko ame'ẽ ndéve trígo térã kaguy?
Mba'e piko ojehu ndéve? Ha'e he'i: —Ko kuñakarai he'i chéve ro'u haguã che memby oñondive ha ko'ẽrõ ro'utaha imba'éva.
Upérõ rombojy che memby ha ro'u. Upe ára ambuépe ha'e chupe rombojy haguã imemby ha oguerokañy.
Mburuvicha guasu ohendúvo he'íva pe kuña, omondoro ijao pochy guasúgui. Oĩgui tápia ári opavave ohecha omondeha ipire ári ao vosakue.
Ha mburuvicha guasu he'i: “Tupã ta che nupã ko árape voi nañakã'oí ramo Eliseo, Safat ra'ýpe!”
Eliseo oguapy hína hógape myakãhárakuéra ndive. Upe aja mburuvicha guasu omondo ra'e hembijokuái Eliseo rendápe. Ha oguahẽ mboyve ha'e, Eliseo he'i myakãhárakuérape: —Péina pe porojukahára ombou jeýma hína che ñakã'ova'erã. Oguahẽ vove pemboty pe okẽ ha pejoko hatã, cháke hapykuéri oñehendúma hína ou ramo huvicha.
Ha'e oñe'ẽ jave hína oguahẽ pe tembijokuái, ha he'i Eliséope: —Ñandejára omboúma ñandéve ko ivaíva ha ndaikatu véima ñaha'arõ chugui mba'eve.
Eliseo he'i: —Ehendu Ñandejára ñe'ẽ. Ñandejára he'i: ‘Ko'ẽrõ, ko'ã hórape, Samaría rokẽme ikatúta ojejogua 7 kílo trígo ku'i peteĩ pláta pehẽnguére, ha peteĩ pláta pehẽnguére avei ikatúta ojejogua 15 kílo seváda.’
Mburuvicha guasu rembijokuái he'i maranduhárape: —Ñandejára oipe'a ramo jepe ovetãnguéra yvágape, ndoikói chéne upéva. Eliseo katu he'i chupe: Rehecháta hína nde resa tee rupi, nde katu ndere'umo'ãi.
Upe aja irundy tapicha ikuru vaíva oguapýva pe táva rokẽme, he'i ojupe: —Maerã piko jaguapy ko'ápe ñaha'arõ ñemano?
Jaike ramo távape, ñamanóta upépe ñembyahýigui ha japyta ramo jaguapy ápe, ñamanótante avei. Jahasa katu síriokuéra rekohápe ha ndojapói ramo ñande rehe mba'eve, jaikovéta; ha ñande juka ramo, opáichavévonte ñamanóta.
Opu'ã hikuái ha oñepyrũvo pytũ oho hikuái síriokuéra rekoha gotyo. Oñemoaguĩvo chugui katu ohecha kuaa ndaiporiha avave.
Ha nipo Ñandejára ohenduka ra'e síriokuéra ñorãirõhárape kárro, kavajukuéra ha hetaiterei ñorãirõhára ryapu, oñemoaguĩva oúvo, ha oimo'ã hikuái Israel ruvicha guasu ohenói hague hitíta ha Egiptogua ruvicha guasukuérape ondyry haguã hesekuéra.
Upévare, pyhare oikévo, pya'eterei oho upégui, ohejávo hekoha, ikavaju, hymba vúrrokuéra ha opa mba'e oguerekóva, okañy haguã jejuka guasúgui.
Oguahẽvo umi ikuru vaíva tekoha jere rupi, oike peteĩ ógape ha oñemoĩ okaru ha hoy'u, ogueraha paite pe pláta ha óro ha oguerokañy. Upéi oike hikuái ambue ógape ha ogueraha oguerokañy avei heta mba'e.
Upéi katu he'i hikuái ojupe: —Naiporãi hína ko jajapóva. Kóva hína ára jaraha haguã momarandu iporãva, ñande katu ñarokirirĩ. Ñaha'arõ ramo ko'ẽrõ peve, ojáta ñande rehe ivaíva. Iporãve jaha ñamombe'u mburuvicha guasúpe.
Oho hikuái, ohenói táva ñangarekohárape ha he'i chupekuéra: —Roho kuri síriokuéra rekohápe ha ndaipóri avavete asy, noñehendúi oñe'ẽ ramo avave. Ikavaju ha ivúrrokuéra mante oñeñapytĩ joa ha hekohakuéra oĩ ha'ekuéra omoĩ hagueichaite.
Umi táva ñangarekohakuéra ohenói pya'e mburuvicha guasu róga guápe.
Upérõ opu'ã mburuvicha guasu ha pyhare ramo jepe he'i mburuvichakuérape: —Amyesakãta peẽme mba'épa ojapose hikuái síriokuéra: Oikuaágui ñane ñembyahyiha osẽ hekohágui ha okañy ñúme. Ohecha vove ñasẽha, ipojáita ñande rehe ha oikéta ñande távape.
Peteĩ umi mburuvicháva katu he'i: —Toñemondóna kavaju ári 5 kuimba'e, opyta gueteri niko ñandéve 5 kavaju, ha jahecha mba'épa oiko. Omano térã oikove ramo, ndaivaivemo'ãi hendivekuéra ñane ndive ko'ápe japytávagui.
Ogueraha hikuái mokõi kárro kavaju reheve ha mburuvicha guasu omondo chupekuéra sírio rekohápe ohecha haguã opa mba'e.
Ha'ekuéra oho síriokuéra py pore rupi oguahẽ meve Jordánpe, ha ohecha pe tape rupi isarambiha águio pégotyo ao ha heta mba'e síriokuéra omombova'ekue ohóvo, okañy pya'eve haguã. Upéi ou jey mburuvicha guasu remimondo ha omombe'u opa mba'e ohechava'ekue.
Upérõ opavave osẽ oho sírio rekohápe oñemomba'e haguã opa mba'e oĩvare. Ha he'i haguéicha Ñandejára pe trígo ku'i ojejogua 7 kílo peteĩ pláta pehẽnguére, ha 15 kílo seváda peteĩ pláta pehẽnguére.
Mburuvicha guasu he'i hembijokuáipe oñangareko haguã táva rokẽre. Umi ohasáva katu omyaña chupe upe okẽme ha omano, maranduhára he'i haguéicha mburuvicha guasúpe, oho ramo guare hendápe.
Ha péicha ojehu pe maranduhára he'iva'ekue mburuvicha guasúpe, he'i ramo guare Samaría rokẽme ojejoguataha 7 kílo trígo ku'i térã 15 kílo seváda, peteĩ pláta pehẽnguére.
Pe tembijokuái he'iva'ekue maranduhárape, Ñandejára oipe'a ramo jepe yvága rovetã ndoikói chéne haguã upéva. Eliseo katu he'iva'ekue chupe ohechataha hesa tee rupi ha ndo'umo'ãiha chugui.
Ha upéicha ojehu, umi ohasáva omyaña haguére chupe táva rokẽme ha omano.
Eliseo oñe'ẽ pe kuña ndive, ha'e omoingove jey hague imemby, ha he'i chupe oho haguã hogagua ndive oiko ambue hendápe, Ñandejára omomarandu haguére oikotaha ñembyahýi guasu 7 áño pukukue.
Pe kuña ojapo pe maranduhára he'íva, ha oho hogagua ndive filistéo retãme. Upépe opyta oiko 7 áño.
Upe rire pe kuña ou jey filistéo retãgui, oho mburuvicha guasu rendápe ha ojerure oñeme'ẽ jey haguã chupe hóga ha ijyvy.
Mburuvicha guasu oñe'ẽ upérõ maranduhára Eliseo rembiguái Guehazí ndive; ojerure ra'e chupe omombe'u haguã opa mba'e rechapyrã ojapova'ekue Eliseo.
Guehazí omombe'u aja Eliseo omoingove jey hague peteĩ kuña membýpe, oguahẽ ko kuña ojerurévo mburuvicha guasúpe oñeme'ẽ haguã chupe hóga ha ijyvy. Upérõ Guehazí he'i mburuvicha guasúpe: —Che ruvicha guasu, kóva hína pe kuña, ha upéva imemby Eliseo omoingove jeyva'ekue.
Mburuvicha guasu heta mba'e oporandu pe kuñáme ha ha'e omombe'u chupe opa mba'e. Upéi mburuvicha guasu he'i peteĩ hembiguái ijeroviahápe, oñeme'ẽ jey haguã upe kuñáme opa imba'ekue ha opa mba'e ome'ẽva'ekue ijyvy ha'e osẽ guive hetãgui upe ára peve.
Upéi Eliseo oho Damáscope. Upérõ hasyva'ekue Ben-Hadad, Siria ruvicha guasu, ha oje'e chupe oguahẽ hague maranduhára.
Ha mburuvicha guasu he'i Hazaélpe: —Eraha peteĩ jopói ha tereho maranduhára rendápe. Ejerure chupe toporandu Ñandejárape, akuerátapa ko mba'asýgui.
Hazael oho maranduhára rendápe ha ogueraha jopoirã umi iporãnguete Damasco pegua, ohupíva 40 kaméllo ári. Oguahẽvo hendápe he'i chupe: —Siria ruvicha guasu Ben-Hadad nde apo itúva ramo, ha che mbou ne rendápe aporandúvo, okuerátapa imba'asýgui.
Eliseo he'i chupe: —Ere chupe okuerataha imba'asýgui, Ñandejára jepe oikuaauka chéve opaichave ramo omanotaha.
Upéicha háguinte Eliseo omaña hatã Hazael rehe, ha omoñeñandu vai chupe. Upéi maranduhára hasẽ soro.
Hazael oporandu chupe: —Mba'ére piko ne rasẽ karai? Eliseo he'i chupe: —Rehundítagui Israel guápe, rehapýta itáva oñemombaretéva, rejukáta kyse pukúpe imitã rusukuéra, rejukáta imitãnguérape, rembovóta kuña hye guasúva rye.
Hazael he'i chupe: —Che niko ndaha'éi avave. Mba'éicha piko ajapóta upéva? Eliseo he'i chupe: —Ñandejára oikuaauka chéve ndetaha Siria ruvicha guasu.
Hazael oheja Eliséope ha oho huvicha guasu rendápe. Ha'e oporandu chupe: —Mba'e piko he'i ndéve Eliseo? Hazael he'i chupe: —He'i chéve rekuérataha ne mba'asýgui.
Upe ára ambuépe katu Hazael ogueraha peteĩ ahoja, omyakỹ porã ýpe ha omoĩ mburuvicha guasu rova rehe ha mburuvicha guasu omano. Upe rire Hazael oisãmbyhy hendaguépe.
Áño 5 oisãmbyhy haguépe Acab ra'y Joram Israélpe, Josafat ra'y Joram oñepyrũ oisãmbyhy Judápe.
Oguereko 32 áño oñepyrũrõ oisãmbyhy ha oisãmbyhy Jerusalénpe 8 áño.
Ha oguata mburuvicha guasukuéra Israelgua ha Acab ñemoñare rape rupi, hembireko niko Acab ñemoñare. Ajeve hembiapo ivai Ñandejára renondépe.
Ñandejára katu nohundiséi David guapyha, ome'ẽ haguére iñe'ẽ David ha iñemoñarépe oguereko mantetaha peteĩ tesapeha rendy.
Joram oisãmbyhy aja, Edom opu'ã Judá rehe ha omoĩ hetãme mburuvicha guasu imba'e teéva.
Upérõ Joram oho Zaírpe iñorãirõhára ruvicha ha ikárro reheve ha pyhare aja opu'ã ha'e ha ikárro ruvichakuéra ha ondyry Edom guáre, omongorava'ekue chupekuéra, ha omboguevi.
Opáichavo, Edomgua ojei Judá poguýgui ha oiko tetã ambue ramo, ko'agãite peve. Upérõ avei ojei Judá poguýgui táva Libná.
Joram rekovekue ha opa mba'e ojapova'ekue ojehai Judá ruvicha guasukuéra kuatiápe.
Omano rire Joram oñeñotỹ itúvakuéra ykére David távape. Hendaguépe oisãmbyhy ita'ýra Ocozías.
Áño 12 oisãmbyhy haguépe Acab ra'y Joram Israélpe, Ocozías, Judá ruvicha guasu Joram ra'y, oñepyrũ oisãmbyhy.
Oguereko 22 áño oñepyrũrõ oisãmbyhy ha oisãmbyhy Jerusalénpe peteĩ áño. Isy héra Atalía, Israel ruvicha guasu Omrí ñemoñare.
Ocozías oguata avei Acab ha iñemoñare rape rupi. Acab rogagua niko igénte ha ohekombo'e chupe ojapo haguã ivaíva Ñandejára renondépe.
Ocozías oñemoirũ Joram, Acab ra'y ndive, oñorãirõ haguã Ramot Galaad guápe Siria ruvicha guasu Hazael ndive. Síriokuéra oikutu Jorámpe,
ha ha'e ou jey Jezreélpe oñepohano haguã ijekutu kuégui ñorãirõme Siria ruvicha guasu Hazael ndive Ramot Galaad guápe. Upérõ Ocozías oho Jezreélpe oñandúvo Jorámpe.
Eliseo ohenói peteĩ umi maranduhárava ha he'i chupe: —Eñembosako'íke resẽ haguã. Kóina ápe ñandyry ryru ha tereho Ramot Galaad guápe, eheka Josafat ra'y ha Nimsí remineno Jehúpe,
eike hendápe, emboyke iñirũnguéragui ha eraha ambue kotýpe.
Ereko nde pópe ñandyry ryru ha ehekuavo iñakã ári erévo: ‘Péicha he'i Ñandejára: Romoingo Israel ruvicha guasúrõ’. Eipe'a pe okẽ ha ekañy repyta'ỹre.
Pe maranduhára pyahu oho Ramot Galaad guápe,
ha oguahẽvo upépe, ojuhu ijaty hikuái ñorãirõhára ruvichakuéra. Upérõ he'i: —Areko ha'eva'erã che ruvichápe. —Mávape? —he'i Jehú. —Ndéve, che ruvicha, —he'i chupe maranduhára.
Upévo opu'ã Jehú ha oike kotýpe. Maranduhára oñohẽ ñandyry iñakãre ha omomarandu chupe: —Tupã Israel Jára he'i: Romoingo che retãgua Israel ruvicha guasúrõ.
Nde rehundíta Acab nde ruvicha ñemoñare, ha péicha remyengoviáta chupe opa maranduhára ha opa che rembiguáikuéra ñemoñare ruguýre, oñohẽva'ekue Jezabel.
Acab rogagua oñehundi paitéta: ahundíta opa kuimba'e Israel guápe, opyta'ỹre avave.
Acab ñemoñare rehe ajapóta pe ajapova'ekue Nabat ra'y Jeroboam, ha Ahías ra'y Baasá mba'évare.
Jezabélpe katu ho'úta jaguakuéra Jezreel ñúme, ha ndaipórimo'ãi oñotỹva chupe.’ He'ipávo ko'ã mba'e, maranduhára oipe'a pe okẽ ha okañy.
Jehú oho jey oñembyaty mburuvichakuéra ndive, ha oporandu hikuái chupe: —Mba'e piko ojehu? Mba'e ou he'i ndéve pe tarova? —Peẽ niko peikuaa chupe ha peikuaa avei mba'éichapa oñe'ẽ, —he'i Jehú.
He'i hikuái: —Ani ore mbotavy. Emombe'u katu oréve opa mba'e! Jehú he'i chupekuéra: —He'i chéve: ‘Péicha he'i Ñandejára: Che romoingo Israel ruvicha guasúrõ.’
Upe vove peteĩ-teĩ ha'ekuérava oipe'a ijahoja ha oipyso henondépe upe jupiha ári. Upéi ombopu hikuái turu ovecha mácho ratĩnguégui ha osapaukái joa: “Jehú, mburuvicha guasu!”
Jehú, Josafat ra'y ha Nimsí remineno, opu'ã ñemi Joram rehe. Joram, oĩva'ekue ñorãirõme Ramot Galaad guápe Siria ruvicha guasu Hazael ndive,
ou jey Jezreélpe oñepohano haguã ijekutu kuégui ñorãirõme. Upérõ Jehú he'i iñirũnguérape, oipota ramo añete chupe huvicha guasurã, ani oheja avave osẽ távagui omombe'u haguã upéva Jezreel rupi.
Upéi ojupi ikárrope ha oho Jezreélpe, oĩháme Joram hupápe. Judá ruvicha guasu Ocozías oho avei ra'e oñandúvo Jorámpe.
Pe ma'ẽhára oĩva táva Jezreel ma'ẽha ári, ohechávo oñembojaha Jehú iñirũnguéra ndive, osapukái: —Oĩ oúva! Upérõ Joram he'i: —Pemondo hendápe kavaju arigua, toporandu chupe oúpa py'a guapýpe.
Pe kavaju arigua osẽ Jehú ruguãitĩvo ha he'i chupe: —Mburuvicha guasu oikuaase rejúpa py'a guapýpe.
Jehú he'i chupe: —Ani rejepy'apy. Ehasa tapykuépe! Upérõ pe ma'ẽhára omomarandu: —Pe tembijokuái oguahẽ hendápe ha ndouvéi. Mburuvicha guasu omondo ambue kavaju arigua; upéva oguahẽ hendápekuéra ha he'i: —Mburuvicha guasu oikuaase pejúpe py'a guapýpe. Jehú he'i chupe: —Ani rejepy'apy. Ehasa tapykuépe!
Pe ma'ẽhára omomarandu jey: —Pe ambue tembijokuái oguahẽ avei hendápekuéra ha ndouvéi. Ojogua Jehú, Nimsí reminenópe, upe kárro sãmbyhyhára; oisãmbyhy itarováva rekópe ha'eichaite!
Upérõ Joram he'i: —Peru che kárro ñorãirõrã! Ikárro ojegueru ha Joram, Israel ruvicha guasu ha Ocozías, Judá ruvicha guasu, osẽ hikuái, peteĩ-teĩ ikárro ári, Jehú ruguãitĩvo. Ojotopa hikuái Nabot Jezreelgua yvýpe.
Joram, ohechávo Jehúpe oporandu chupe: —Rejúpa py'a guapýpe, Jehú? Jehú he'i chupe: Mba'e py'a guapy piko oĩta, nde sy Jezabel oiko aja itupã gua'ukuéra rapykuéri ha ipaje apópe?
Pya'e Joram ojere ha okañy, osapukáivo Ocozíaspe: —Traición, Ocozías!
Jehú katu oipyso iguyrapa ha opoi hu'y Joram rehe. Pe hu'y oike ijatukupe rupi ha oikutu chupe ikorasõ kuaitépe. Joram ho'a ha omano ikárro ári.
Upérõ Jehú he'i ipytyvõhára Bidcárpe: —Enohẽ upégui hetekue ha emombo Nabot Jezreelgua ñúme. Che mandu'a ñande jaraha ramo itúva Acab kárrokuéra, Ñandejára he'i hague upéicha hese:
Kuehe ahecha haguéicha Nabot ha ita'ýrakuéra ruguy, péicha amyengoviáta avei ndéve kóva ko yvýpe. Che, opa mba'e Jára ha'e upéicha. Upévare emombo hetekue Nabot ñúme, he'i haguéicha Ñandejára.
Judá ruvicha guasu Ocozías ohecháma ramo pe ojehúva, okañy ohóvo Bet-Hagan gotyo. Jehú katu omuña chupe ha he'i: —Pejuka pévape avei! Oikutu vai hikuái chupe Gur yvytýpe, Ibleam ypýpe, ha ohove Meguido peve. Upépe omano.
Upéi hembiguáikuéra ogueraha chupe Jerusalénpe ikárrope ha oñotỹ itúvakuéra ykére David távape.
Ocozías oñepyrũva'ekue oisãmbyhy Judápe áño 11 oisãmbyhy haguépe Joram, Acab ra'y.
Jehú oho upérõ Jezreélpe. Oikuaa vove upéva Jezabel, ombyape hũ hesa ijere kuévo ha ombojegua iñakã rague, upéi oñemoĩ oma'ẽ ovetã guive.
Ha Jehú oguahẽvo pe táva rokẽme, Jezabel he'i chupe: —Mba'e piko Zimrí, nde ruvicha jukahare?
Jehú oma'ẽ pe ovetã gotyo ha he'i: —Mávapa oĩ che ndive? Mokõi térã mbohapy tembiguái oñemboja pe ovetã rehe ojechauka haguã chupe,
ha Jehú he'i: —Peity okápe! Ha'ekuéra oity okápe Jezabélpe, ha huguýpe ojehypýi tápia ha kavajukuéra opyrũmbáva hese.
Upéi Jehú oho okaru ha ho'u kaguy. Upe rire Jehú he'i: —Tapeho peñotỹ pe kuña ahẽ! Ipahápe niko mburuvicha guasu rajyre avei.
Ha ohóvo oñotỹ haguã, ojuhu hikuái iñakãngue, ipy ha ipokuéntema.
Upérõ ou jey hikuái omombe'u Jehúpe. Ha Jehú he'i: —Ñandejára he'ímava'ekue voi hembiguái Elías Tisbegua rupi, jaguakuéra ho'uva'erã hague Jezabel retekue Jezreel ñúme.
Ha he'õngue opytataha vaka repotícha isarambipa Jezreel ñu rehe ojekuaave'ỹ haguãicha máva retekuépa.
Acab ita'ýra 70 Samáriape, upévare Jehú ohai kuatiañe'ẽ mburuvicha tavagua, myakãhára ha Acab ra'y rerekuakuérape, ha he'i chupekuéra:
“Peẽ pereko hína pende ruvicha ra'ykuéra, ikavaju, ikárro, itáva oñemombaretéva ha hi'ármakuéra. Oguahẽvo pende pópe ko kuatia,
peiporavo kuaa pe iporãve ha ikatupyryvéva pende ruvicha ra'ykuéragui, pemoĩ itúva guapyhápe pene sãmbyhy haguã ha peñorãirõ ijykére.”
Kóva omongyhyjeterei chupekuéra, ha he'i: “Mokõi mburuvicha guasu ndaipu'akái hese, ha piko mba'e jajapóta ñande?”
Upérõ mburuvicha guasu róga rerekua, táva sãmbyhyhára, myakãhára ha ta'ýra rerekuakuéra he'ika Jehúpe: “Ore roĩ ne ndive, rojapóta upe eréva ha noromoingomo'ãi ore ruvicha guasúrõ avavépe. Ejapo katu reipotaháicha.”
Jehú omondo jey chupekuéra ambue kuatiañe'ẽ he'íva: “Peẽ peĩ ramo che ndive ha pejapose ramo che ha'éva, peñakã'o opa pende ruvicha ra'yrépe ha ko'ẽrõ, ko'ã hórape, peju che rendápe Jezreélpe.” Umi 70 mburuvicha guasu ra'yre oĩ tavagua karai guasukuéra ndive, omongakuaava'ekue chupekuéra,
ha oguahẽvo ipópekuéra ko kuatiañe'ẽ, ojuka umi 70 kuimba'épe, omoĩ ajakakuérape iñakãngue ha oguerahauka Jezreélpe.
Pe tembijokuái oguahẽvo he'i Jehúpe: —Ogueru hikuái mburuvicha guasu ra'yre akãnguekuéra. Jehú he'i: —Pemoĩ mokõi atýpe táva rokẽme ha peheja upépe ko'ẽrõ peve.
Upe ára ambuépe osẽ Jehú, opyta ñembo'yhápe ha he'i opavavépe: —Pende rehe ndojái mba'eve. Chénte pe apu'ãva'ekue che ruvicha rehe ha ajuka chupe; ko'ãvape katu, máva ojuka?
Peikuaa porãke: opa mba'e he'iva'ekue Ñandejára Acab róga guáre, oikóta katuete. Ñandejaraite voi ojapo pe he'iva'ekue hembiguái Elías rupi.
Ha Jehú ojuka Jezreélpe Acab rogagua rembyrépe, opa umi karai poguasu heseguáva, opa iñirũ etépe ha ipa'ikuérape, oheja'ỹre avave.
Upéi oho Samáriape ha tape rehe oguahẽ Ovecha Rerekuakuéra Bet-Equédpe,
ha upépe ojotopa Judá ruvicha guasu Ocozías ryvykuéra ndive. Jehú oporandu chupekuéra: —Máva piko peẽ? Ha'ekuéra he'i chupe: —Ore, Ocozías ryvykuéra hína. Ha roju romomaiteívo mburuvicha guasu ra'ykuéra ha isy membykuérape.
Upérõ Jehú he'i iñirũnguérape: —Pende pojái hesekuéra pejuka'ỹre. Jehú irũnguéra ipojái hesekuéra ojuka'ỹre, ha ogueraha oñakã'o chupekuéra Ovecha Rerekuakuéra Bet-Equed ykua ypýpe. 42 kuimba'eva'ekue umíva ha ojejuka paite opyta'ỹre avave.
Jehú oho rire upégui, ojotopa Recab ra'y Jonadab ndive, ohova'ekue hendápe. Jehú omomaitei ha he'i chupe: —Reĩpa che ndive, che aĩháicha ne ndive? —Upeichaite katu, —he'i Jonadab. —Jajopo pyhy aipo ramo, —he'i Jehú. Jonadab oipopyhy ha Jehú ohupi chupe ikárrope,
he'ívo: —Che moirũ ha rehecháta pe ajapóva Ñandejára rayhupápe. Upéicha oho oñondive ikárrope.
Oikévo Samáriape, Jehú ojuka opa Acab ñemoñare opytáva gueteri. Ohundiete voi chupekuéra, Ñandejára he'i haguéicha Elíaspe.
Upéi Jehú ombyaty opa Israel guápe ha he'i chupekuéra: —Acab omomba'e guasu'imiva'ekue Baálpe, che katu amomba'e guasuvéta chupe.
Upévare pehenói opa Baal maranduhára, momba'e guasuhára ha pa'ikuérape, opyta'ỹre avave, péina niko ambosako'i kuri peteĩ mymbajuka guasu Baal rérape. Pe ndoúiva ojejukáta. Jehú katu omoĩ ra'e ko ñuhã ojukapa haguã Baal momba'e guasuhárape;
upevarã omoherakuãuka peteĩ vy'a guasu Baal rérape ha péicha ojejapo.
Upéi omondo hembijokuái Israel pýre, ha opa umi omomba'e guasúva Baálpe oguahẽ tupaópe. Ndaipóri ou'ỹva, ha upévare Baal tupao henyhẽte.
Jehú he'i pe ao ñangarekohárape ome'ẽ haguã ao jegua opa umi Baal momba'e guasuhárape, ha ha'e ojapo upéicha.
Upéi Jehú ha Jonadab oike Baal tupaópe, ha Jehú he'i Baal momba'e guasuhárape: —Peñeha'ãke ani oĩ pende apytépe avave Ñandejára momba'e guasuhára, Baal momba'e guasuhárante uvei toĩ.
Baal momba'e guasuhára oike tupaópe oikuave'ẽ haguã mymbajuka ha mymbahapy. Upe aja Jehú omoĩ okápe 80 kuimba'e, ha he'i chupekuéra: —Pe ohejáva oho peteĩ umi kuimba'e amoĩva'ekue ipópe, ojejukáta.
Oikuave'ẽ rire mymbahapy, Jehú he'i umi okápe oĩvape: “Peike ha pejuka paite, peheja'ỹre avave!” Ha'ekuéra ojukapa kyse pukúpe, ha omombo upégui. Upéi oike Baal tupao rekohápe,
oguenohẽ umi yvyra poguasu oñemboykéva Baal peguarã ha ohapy.
Oity yvýre pe altar ha Baal tupao, ha ojapo umívagui yty aty, oĩva gueteri ko'agãite peve.
Péicha Jehú oipe'a Baal Israélgui.
Opáichavo ndopoíri umi tembiapo vaígui Jeroboam Nabat ra'y ojapoukava'ekue Israel guápe. Akóinte ha'e omomba'e guasu umi tóro ra'y óro, oĩva Dan ha Betélpe.
Ñandejára he'i Jehúpe: “Rejapo haguére hekópe upe iporãva, rejapóvo Acab rogagua rehe che aipota haguéichaite, ne ñemoñarekuéra oguapýta Israel guapyhápe, ñemoñare irundyha peve.”
Opáichavo Jehú noñeha'ãi ojapóvo ipy'aite guive Tupã Israel Jára rembiapoukapy, ha ndopoiséi umi tembiapo vaígui Jeroboam ojapoukava'ekue Israel guápe.
Umiha árape Ñandejára oñepyrũ omomichĩve Israel retã. Hazael ondyry Israelguáre opa guio:
Jordángui kuarahy resẽ gotyo guive ha opa Galaad, Gad, Rubén ha Manasés pukukue; ha Aroer guive, oĩva ysyry Arnón ypýpe, Galaad ha Basán reheve; opa umi guio ondyry.
Jehú rekovekue, opa mba'e ojapova'ekue, ha umi mba'e mombe'upyrã, ojehai Israel ruvicha guasukuéra kuatiápe.
Omano rire oñeñotỹ Samáriape ha oisãmbyhy hendaguépe ita'ýra Joacaz.
Jehú oisãmbyhy Israel 25 áño pukukue táva Samáriape.
Joás oguereko 7 áño oñepyrũrõ oisãmbyhy.
Kóva ojehu áño 7 oisãmbyhy haguépe Jehú, ha oisãmbyhy Jerusalénpe 40 áño pukukue. Isy héra Sibiá, Beerseba pegua.
Joás hembiapo porã Ñandejára renondépe, oheko mbo'e haguére chupe pa'i Joiadá.
Opáichavo ndojepe'ái umi tupã gua'u tekohakuéra, ha umi rupi maymáva akóinte oikuave'ẽ imymbajuka ha ohapy insiénso.
Peteĩ jey Joás he'i pa'ikuérape: —Pembyaty opa upe pláta oñeme'ẽva tupaópe, taha'e pe ome'ẽva'erã peteĩ-teĩ, taha'e pe oñeme'ẽva oñeme'ẽséguinte. Pejerure tupao pegua pláta rerekuápe oñemyatyrõ haguã tupao.
Ha oguahẽ pe áño 23 Joás oisãmbyhyha ha pa'ikuéra ne'ĩra gueteri omyatyrõ pe tupao.
Upémarõ mburuvicha guasu Joás ohenói pa'i Joiadá ha ambue pa'ikuérape ha he'i chupekuéra: —Mba'ére napemyatyrõi tupao? Águive tupao pegua pláta rerekua nome'ẽmo'ãvéima peẽme mba'eve ha pe pláta perekóva peme'ẽva'erã oñemyatyrõ haguã tupao.
Pa'ikuéra he'i ndoguereko mo'ã veimaha pe pláta oñeme'ẽva ha nomyatyrõmo'ãiha tupao.
Upérõ pa'i Joiadá ogueraha peteĩ karameguã, ombokua imbotyha ha omoĩ altar ykére. Ha pa'ikuéra oñangarekóva tupao rokẽ rehe ogueraha upépe opa pe pláta ojererúva tupaópe.
Ohecha ramo hetamaha pe pláta oĩva karameguãme, ou jepi mburuvicha guasu pytyvõhára pa'i guasu ndive. Oipapa hikuái pe pláta oĩva tupaópe ha omoinge vosápe.
Oikuaa rire hetakue ome'ẽ jepi tupao myatyrõhárape. Ha'ekuéra ohepy me'ẽ umi ita kytĩha ha yvyra kytĩha ruvichakuérape omba'apóva tupao ñemyatyrõme.
Avei ome'ẽ umi mba'apohárape ojogua haguã yvyra ha ita oñekotevẽva ha ojehepy me'ẽ opa mba'ére.
Ha pe pláta ojereraháva tupaópe ndojeporúi ojejapo haguã kópa pláta, mba'e rendy mopotĩha, tása guasu, trompéta térã ambue tembiporu óro ha pláta.
Oñeme'ẽ uvei tupao myatyrõhárape.
Opáichavo noñeporandúi mba'éichapa ojeporu pe pláta ojejeroviágui hesekuéra.
Pe pláta oñeme'ẽva ojeheja rei haguã angaipa katu ndoje rerahái tupaópe, ha'égui pa'ikuérape guarã.
Umiha árape Siria ruvicha guasu Hazael ondyry Gat rehe ha oñemomba'e hese; upe rire oho ondyry haguã Jerusalén rehe.
Ha Judá ruvicha guasu Joás ogueraha opa umi mba'e omboykeva'ekue Ñandejárape guarã ijypykue Judá ruvicha guasu Josafat, Joram ha Ocozías. Ogueraha avei pe ha'e voi omboykeva'ekue, opa pe óro ha pláta ojuhúva tupao ha mburuvicha guasu rógape ha ome'ẽka Hazaélpe. Upémarõ Hazael ojeheja Jerusalén ñemongorágui.
Joás rekovekue ha opa mba'e ojapova'ekue, ojehai Judá ruvicha guasukuéra kuatiápe.
Mburuvichakuéra opu'ã ñemi hese ha ojuka chupe Bet-Milópe oĩva Silá jeguejýpe.
Ha upéicha Simat ra'y Josacar ha Somer ra'y Jozabad, mburuvichakuéra oĩva hendive, ojuka ha oñotỹ hikuái chupe David távape. Hendaguépe oisãmbyhy ita'ýra Amasías.
Áño 23 oisãmbyhy haguépe Judá ruvicha guasu Joás Ocozías ra'y, Jehú ra'y Joacaz oñepyrũ oisãmbyhy Israel ha oisãmbyhy Samáriape 17 áño pukukue.
Hembiapo katu ivai Ñandejára renondépe, ojapo niko opa umi mba'e vai Jeroboam Nabat ra'y ojapoukava'ekue Israel guápe, ha ndojeíri umívagui.
Upévare Ñandejára ipochy rendy Israelgua ndive ha are ome'ẽ chupekuéra Siria ruvicha guasu Hazael ha ita'ýra Ben-Hadad pópe.
Upérõ Joacaz oñembo'e Ñandejárape ha Ñandejára ohendu iñembo'e, ohechágui mba'eichaite pevépa Siria ruvicha guasu oguereko asy Israel guápe.
Ha Ñandejára ome'ẽ Israel guápe peteĩ oipe'áva chupekuéra ivaívagui, ha upéicha rupi Israelgua ojei Siria po guýgui ha oiko jey py'a guapýpe hógakuérape yma guaréicha.
Opáichavo ndopoíri tembiapo vaígui Jeroboam ojapoukava'ekue Israel guápe, akóinte uvei ojapo ivaíva ha akóinte Astarté ra'ãnga oñemomba'e guasu Samáriape.
Joacázpe opyta ko'ã ñorãirõhárante: 50 kuimba'e kavaju arigua, 10 kárro ha 10.000 kuimba'e yvy rupigua, Siria ruvicha guasu ohundipa haguére chupekuéra.
Joacaz rekovekue, umi mba'e ojapova'ekue ha imombe'upyrã, ojehai Israel ruvicha guasukuéra kuatiápe.
Omano rire oñeñotỹ Samáriape ha hendaguépe oisãmbyhy ita'ýra Joás.
Áño 37 oisãmbyhy haguépe Judá ruvicha guasu Joás, Joacaz ra'y Joás oñepyrũ oisãmbyhy Israel ha oisãmbyhy Samáriape 16 áño pukukue.
Hembiapo katu ivai Ñandejára renondépe, ndopoíri niko umi tembiapo vaígui Jeroboam Nabat ra'y ojapoukava'ekue Israel guápe, akóinte uvei ojapo.
Joás rekovekue, umi mba'e ojapova'ekue, imombe'upyrã, ha mba'éichapa oñorãirõ Judá ruvicha guasu Amasías ndive, ojehai Israel ruvicha guasukuéra kuatiápe.
Omano rire Joás oñeñotỹ Samáriape Israel ruvicha guasukuéra ndive, ha hendaguépe oisãmbyhy Jeroboam.
Eliseo hasy omano haguãicha, ha Israel ruvicha guasu Joás oho hendápe; hasẽ ha oñañuã chupe he'ívo: —Há che ru, che ru! Ndeva'ekue Israel peguarã peteĩ ñorãirõhára aty guasu mbaretéicha!
Eliseo he'i chupe: —Ejapyhy guyrapa ha hu'ykuéra. Mburuvicha guasu ojapo péicha,
Ha Eliseo he'i chupe: —Eñemoĩ epoi haguãicha peteĩ hu'y. Ha'e ojapo aja upéva, Eliseo omoĩ ipo mburuvicha guasu po ári,
ha he'i chupe: —Eipe'a pe ovetã oma'ẽva kuarahy resẽ gotyo. Mburuvicha guasu oipe'a ha Eliseo he'i chupe: —Ko'ágã epoi! Mburuvicha guasu opoi pe hu'y ha upérõ Eliseo osapukái: —Ñandejára hu'y oporope'áva ivaívagui! Hu'y oporope'áva ivaívagui, Siria rehe ohóva! Afécpe nde pu'akáta síriokuérare ha rehundíta chupekuéra.
Upéi he'i mburuvicha guasúpe: —Ejapyhy umi hu'y! Mburuvicha guasu ojapyhy ha Eliseo he'i chupe: —Ko'ágã embota pe yvy. Mburuvicha guasu ombota pe yvy mbohapy jey ha opyta.
Upérõ Eliseo ipochy hendive ha he'i chupe: —Rembota rire pe yvy 5 térã 6 jey, rehundieteva'erã mo'ã síriokuérape. Ágã katu mbohapy jevýnte nde pu'akáta hesekuéra.
Eliseo omano ha oñeñotỹ. Opa áño mondahakuéra Moabgua oike jepi Israélpe,
ha peteĩ jey Israelgua oñotỹ jave peteĩ omanova'ekuépe, ou umi mondaha ha opoi hikuái pe tetekue Eliseo tyvy kuápe ha okañy pya'e. Ha pe tetekue ojávo Eliseo kãnguekue rehe oikove jey pe omanova'ekue.
Siria ruvicha guasu Hazael ojopy vai Israelgua ndive Joacaz oikove aja.
Ñandejára katu oiporiahurereko ha ombyasy chupekuéra, ha imandu'ávo iñe'ẽ ome'ẽva'ekuére Abraham, Isaac ha Jacóbpe, oma'ẽ hesekuéra ha nohundiséi ha nomosẽséi chupekuéra. Ha ko'agãite peve ndojapói gueteri.
Omano rire Siria ruvicha guasu Hazael, oisãmbyhy hendaguépe ita'ýra Ben-Hadad.
Upérõ Joacaz ra'y Joás, oipe'a jey Ben-Hadádgui umi táva ha'e oipe'ava'ekue itúva Joacázgui ñorãirõme. Ha Joás ipu'aka Ben-Hadad rehe mbohapy jey, ha oñemomba'e jey Israel pegua távakuérare.
Áño mokõiha oisãmbyhy haguépe Israel ruvicha guasu Joás Joacaz ra'y, oñepyrũ oisãmbyhy Judápe Amasías Joás ra'y.
Amasías oguereko 25 áño oñepyrũrõ oisãmbyhy ha oisãmbyhy Jerusalénpe 29 áño. Isy héra Joadán, Jerusalengua.
Hembiapo iporã Ñandejára renondépe, ndaha'éinte iporã itéva David itúva ypy kuéicha. Ojapo niko ojapo haguéicha itúva Joás,
ha ndojepe'ái umi tupãnguéra tekoha, akóinte oñekuave'ẽháme mymba juka ha ojehapyhápe insiénso.
Oñemombarete rire tetã sãmbyhyhárõ, ojukauka umi mburuvichakuérape ojukava'ekue itúvape.
Ha ndojukaukái ita'ýrakuérape; Moisés kuatia ñe'ẽme oĩháicha niko Ñandejára he'iva'ekue: “Túvakuéra ndojejukáiva'erã ta'ýrakuéra rembiapo vaikuére, ha ta'ýrakuéra avei ndojejukáiva'erã túvakuéra rembiapo vaikuére. Peteĩ-teĩva omanova'erã iñangaipáre.”
Amasíasva'ekue pe ojukáva 10.000 Edomgua Juky Ñúme, oñemomba'e Selá rehe ha ombohéra Jocteel, ha upéicha héra ko'agãite peve.
Upe rire he'ika Israel ruvicha guasu Joáspe, upéva Joacaz ra'y ha Jehú remineno: “Eju che mbohovái, tahechami nde rova!”
Joás katu he'ika chupe: “Peteĩ karaguata he'ika kuri'y Líbano peguápe: ‘Eme'ẽ nde rajy che ra'ýpe, tomenda hese’. Peteĩ tymba ñarõ Líbano pegua katu ohasa upe rupi ha opyrũmba pe karaguatáre.
Aikuaáko nde pu'aka hague Edom guáre, ha upéva nembojererovu. Rejererovu ramo jepe, epytánte nde rógape. Maerã piko rehekase nde jupe ha Judápe ivaíva?”
Amasías katu ndoikuaaséi mba'eve. Upérõ Joás osẽ ombohovái haguã Amasíaspe ha oguahẽ chupe Bet-Sémespe, opytáva Judápe.
Umi Judagua oguevi Israelgua renondépe ha isarambipa; peteĩ-teĩ oho jey hógape.
Israel ruvicha guasu Joás ipojái Judá ruvicha guasu Amasías rehe Bet-Sémespe, ha ogueraha Jerusalénpe. Oity pe táva tápia 180 métro pukukue, Efraín Rokẽ guive Hugua Rokẽ meve.
Upéi ipojái pe óro ha pláta oĩva ha opa mba'e tupao pegua ha mba'e repyeta mburuvicha guasu róga peguáre ha ogueraha rire avei karaikuéra ojerure haguã hesekuéra jehepy me'ẽ, oho jey Samáriape.
Joás rekovekue, opa mba'e ojapova'ekue, imombe'upyrã ha iñorãirõ Judá ruvicha guasu Amasías ndive, ojehai Israel ruvicha guasukuéra kuatiápe.
Omano rire oñeñotỹ Samáriape Israelgua ruvicha guasu ykére. Henda guépe oisãmbyhy ita'ýra Jeroboam.
Judá ruvicha guasu Amasías Joás ra'y, oikove gueteri 15 añove omano rire Israel ruvicha guasu Joás Joacaz ra'y.
Amasías rekovekue ojehai Judá ruvicha guasukuéra kuatiápe.
Jerusalénpe oñepu'ã ñemi Amasías rehe, ha okañy Láquispe. Pepeve oñemuña ha upépe ojejuka.
Upéi ojereraha hetekue kavaju ári Jerusalénpe ha oñeñotỹ itúvakuéra ypykue ykére David távape.
Upérõ opa Judagua ogueraha Azaríaspe ha omoingo chupe mburuvicha guasúrõ itúva Amasías rendaguépe. Azarías oguereko upérõ 16 áño,
ha ha'e, itúva omano rire, omopu'ã jey táva Elat ha oñemomba'e jey hese Judápe guarã.
Áño 15 oisãmbyhy haguépe Judá ruvicha guasu Amasías Joás ra'y, oñepyrũ oisãmbyhy Israel retã mburuvicha guasu Jeroboam Joás ra'y, ha oisãmbyhy Samáriape 41 áño.
Hembiapo katu ivai Ñandejára renondépe, ndopoíri niko mba'eveichagua tembiapo vaígui Jeroboam Nabat ra'y ojapoukava'ekue Israel guápe.
Jeroboam omoĩ jey hendaguépe Israel retã rembe'y, Hamat reike guive yguasu Arabá peve, Tupã Israel Jára he'i haguéicha Gat-Héfer pegua maranduhára rupi, hérava Jonás, Amitai ra'y.
Ñandejára niko ohecha kuaa pe jehasa asy ogueropu'akáva Israel, ha upévagui avave nokañýiva'ekue; Israélpe katu noipytyvõi avave.
Upérõ oipe'a chupekuéra ivaívagui Jeroboam Joás ra'y rupi; ne'ĩra niko oñembopy'a peteĩva'ekue oipe'ávo ko yvy árigui Israel réra.
Jeroboam rekovekue ha opa mba'e ojapova'ekue, imombe'upyrã, ñorãirõnguéra oike haguépe, ha mba'éichapa oñemomba'e jey Damasco ha Hamat rehe Israel peguarã, ojehai Israel ruvicha guasukuéra kuatiápe.
Omano rire Jeroboam oñeñotỹ mburuvicha guasukuéra Israelgua ykére. Hendaguépe oisãmbyhy ita'ýra Zacarías.
Áño 27 oisãmbyhy haguépe Israel ruvicha guasu Jeroboam, oñepyrũ oisãmbyhy Judá ruvicha guasu Azarías Amasías ra'y.
Oguereko 16 áño oñepyrũrõ guare oisãmbyhy, ha oisãmbyhy Jerusalénpe 52 áño pukukue. Isy héra Jecolías, Jerusalengua.
Azarías rembiapokue iporã Ñandejára renondépe, iporã haguéicha itúva Amasías rembiapokue.
Opáichavo ndojepe'ái tupãnguéra tekoha, akóinte oñekuave'ẽhápe mymbajuka ha ojehapyhápe insiénso.
Ñandejára oinupã mburuvicha guasúpe kuru vai reheve omano meve; ha péicha mburuvicha guasu oiko ha'eño hóga guasúpe, ita'ýra Jotam oipyru chupe hembiapópe ha hekovia oisãmbyhy pe tetã.
Azarías rekovekue ha opa mba'e ojapova'ekue ojehai Judá ruvicha guasukuéra kuatiápe.
Azarías omano rire oñeñotỹ itúvakuéra ypykue ykére David távape. Hendaguépe oisãmbyhy ita'ýra Jotam.
Áño 38 oisãmbyhy haguépe Judá ruvicha guasu Azarías, Zacarías Jeroboam ra'y oñepyrũ oisãmbyhy Israel retã ha oisãmbyhy 6 mése Samáriape.
Hembiapo vai Ñandejára renondépe itúvakuéra ypy kuéicha, ndopoíri niko umi tembiapo vaígui Jeroboam Nabat ra'y ojapoukava'ekue Israel guápe.
Salum Jabés ra'y opu'ã ñemi hese, ondyry hese Ibleámpe, ojuka chupe ha oisãmbyhy hendaguépe.
Zacarías rekovekue ojehai Israel ruvicha guasukuéra kuatiápe
Upéicha oiko pe he'iva'ekue Ñandejára Jehúpe, he'i ramo guare chupe ita'ýrakuéra oguapytaha Israel guapyhápe ñemoñare irundyha peve.
Salum Jabés ra'y oñepyrũ oisãmbyhy áño 39 oisãmbyhy haguépe Judá ruvicha guasu Azarías. Ha oisãmbyhy peteĩ mes añónte Samáriape,
Menahem Gadí ra'y niko oguahẽ Tírsagui Samáriape, ondyry Salum rehe, ojuka chupe ha oisãmbyhy hendaguépe.
Salum rekovekue ha iñepu'ã Zacarías rehe, ojehai Israel ruvicha guasukuéra kuatiápe.
Upérõ Menahem ohundi táva Tífsah ha ogueraha opa mba'e upépe ha ijerére oĩva, Tirsá guive; ha ombovo opa kuña hye guasúva rye. Ojapo ndojepe'ái haguére chupe táva rokẽ.
Áño 39 oisãmbyhy haguépe Judá ruvicha guasu Azarías, oñepyrũ oisãmbyhy Israel retãme Menahem, Gadí ra'y, ha oisãmbyhy Samáriape 10 áño.
Hembiapo katu ivai Ñandejára renondépe, ndopoíri niko umi angaipágui Jeroboam, Nabat ra'y, ojapoukava'ekue Israel guápe. Ha'e oisãmbyhy aja,
Siria ruvicha guasu Pul ondyry upe tetãre ha Menahem ome'ẽ chupe 33.000 kílo pláta oipytyvõ haguã chupe oñemombaretévo hetãme.
Ome'ẽ haguã pe pláta Siria ruvicha guasúpe, Menahem omoĩ impuésto ramo karai po guasukuéra Israel guápe hetave médio kílo plátagui. Upéicha Siria ruvicha guasu oho jey hetãme ha ojeheja Israélgui.
Menahem rekovekue ha opa mba'e ojapova'ekue ojehai Israel ruvicha guasukuéra kuatiápe.
Ha'e omano rire oisãmbyhy hendaguépe ita'ýra Pecahías.
Áño 15 oisãmbyhy haguépe Judá ruvicha guasu Azarías, oñepyrũ oisãmbyhy Israel retãme Pecahías Menahem ra'y, ha oisãmbyhy Samáriape mokõi áño.
Hembiapo katu ivai Ñandejára renondépe. Ndopoíri voi umi tembiapo vaígui Jeroboam Nabat ra'y ojapoukava'ekue Israel guápe.
Peteĩ mburuvicha oĩva hendive, hérava Pécah, Remalías ra'y, opu'ã ñemi hese, oñemoirũ 50 kuimba'e Galaad pegua ndive, ondyry hese hóga mbarete mburuvicha guasu róga peguápe, ojuka chupe ha oisãmbyhy hendaguépe.
Pecahías rekovekue ha opa mba'e ojapova'ekue, ojehai Israel ruvicha guasukuéra kuatiápe.
Áño 52 oisãmbyhy haguépe Judá ruvicha guasu Azarías, oñepyrũ oisãmbyhy Israel retãme Pécah Remalías ra'y ha oisãmbyhy Samáriape 20 áño.
Hembiapo katu ivai Ñandejára renondépe, ndopoíri niko umi tembiapo vaígui Jeroboam Nabat ra'y ojapoukava'ekue Israel guápe.
Pécah oisãmbyhy aja Israélpe, Siria ruvicha guasu Tiglat-Piléser oguahẽ ha oñemomba'e Ijón, Abel-Bet-Maacá, Janoa, Quedes, Hasor, Galaad, Galiléa ha opa Neftalí yvýre ha ogueraha umi rupi oikóvape Síriape jepokuahápe.
Upérõ Oseas Elá ra'y opu'ã ñemi Pécah Remalías ra'ýre, ondyry hese, ojuka chupe ha oisãmbyhy hendaguépe áño 20 oisãmbyhy haguépe Jotam Azarías ra'y.
Pécah rekovekue ha opa mba'e ojapova'ekue ojehai Israel ruvicha guasukuéra kuatiápe.
Áño mokõiha oisãmbyhy haguépe Pécah Remalías ra'y, oñepyrũ oisãmbyhy Judá retãme Jotam Azarías ra'y.
Oguereko 25 áño oñepyrũrõ oisãmbyhy ha oisãmbyhy Jerusalénpe 16 áño. Isy héra Jerusá, Sadoc rajy.
Jotam rembiapokue iporã Ñandejára renondépe, iporã haguéicha itúva Azarías rembiapokue,
ojapo niko tupaópe okẽ yvategua. Opáichavo ndojepe'ái umi tupãnguéra tekoha, akóinte ojehohápe oñemymbajuka ha ojehapy insiénso.
Ambue mba'e Jotam rekovekue rehegua, ojehai Judá ruvicha guasukuéra kuatiápe.
Upérõ Ñandejára oñepyrũ omondo Judá rehe Siria ruvicha guasu Resín ha Pécah Remalías ra'ýpe.
Omano rire Jotam oñeñotỹ itúvakuéra ypykue ykére ijypykue David távape. Upéi oisãmbyhy hendaguépe ita'ýra Ahaz.
Áño 17 oisãmbyhy haguépe Pécah Remalías ra'y, oñepyrũ oisãmbyhy Judá ruvicha guasu Ahaz Jotam ra'y.
Oguereko 20 áño oñepyrũrõ oisãmbyhy, ha oisãmbyhy 16 áño Jerusalénpe; hembiapo katu naiporãi Tupã Ijára renondépe, iporã haguéicha itúva ypykue David rembiapo.
Oguata uvei Israelgua ruvicha guasukuéra rape rupi, ha ta'ýra tee jepe ohapyka mymbajuka ramo, ojapóvo umi mba'e ahẽ ojapóva tetãnguéra, Ñandejára omosẽva'ekue Israelgua renonderãgui.
Upéva ári oikuave'ẽ mymbajuka ha ohapy insiénso tupãnguéra tekohakuérape, umi ijyvateha rupi ha opa yvyra máta guasu guýpe.
Umiha ára rupi Siria ruvicha guasu Resín, ha Israel ruvicha guasu Pécah Remalías ra'y, oho Jerusalén gotyo ondyry haguã hese. Omongora hikuái Aházpe ha ndaikatúi oñemomba'e pe távare.
Upérõ Edom ruvicha guasu oñemomba'e jey táva Elat rehe Edom peguarã; ha umi Edomgua oguahẽ ha omosẽ rire upégui Judá guápe opyta oiko upépe ko'agãite peve.
Upérõ Ahaz omondo hembijokuái Asiria ruvicha guasu Tiglat-Piléser rendápe, he'ikávo chupe: “Ko ne rembiguái hína peteĩ nde ra'y teéicha. Eju upéicha ramo che pe'a Siria ha Israel ruvicha guasukuéra pógui, ondyrýva hína che rehe.”
Ahaz oguerahauka jopói ramo Asiria ruvicha guasúpe pláta ha óro tupao ha mburuvicha guasu róga pegua.
Kóva ojapo ha'e ojeruréva ha oho Damasco gotyo, ondyry ha oñemomba'e hese, omondo Quírpe upépe guápe ha ojuka Resínpe.
Israel ruvicha guasu Ahaz oho ramo guare Damáscope ojuecha haguã Asiria ruvicha guasu Tiglat-Piléser ndive, ohecha pe altar upepegua. Upérõ omondo pa'i Uríaspe peteĩ ta'ãnga ohechaukáva mba'éichapa ojejapova'erã pe altar,
ha Urías omopu'ã peteĩ altar peichagua, ha ojapopa mburuvicha guasu Ahaz oguahẽ mboyve Damáscogui.
Mburuvicha guasu ou Damáscogui ha ohechávo pe altar, oikuave'ẽ hi'ári mymbahapy,
ohapy upéva ha imba'e kuave'ẽ, oñohẽvo altar ári kaguy ha ohypýivo mymbajuka joajurã ruguýpe.
Altar vrónse oĩva Ñandejára renondépe, Ahaz oipe'a tupao ha altar pyahu pa'ũgui ha omoĩ altar pyahu yke nórtepe.
Upéi he'i pa'i Uríaspe ohapy haguã altar guasu ári mymbahapy pyharevegua ha mba'e kuave'ẽ ka'aru pegua, avei mymbahapy ha mba'e kuave'ẽ mburuvicha guasu mba'éva, ha pe mymbahapy, mba'e kuave'ẽ ha kaguy kuave'ẽ Israelgua mba'éva. He'i avei chupe ohypýi haguã pe altar opa mymbahapy ha mymbajuka ruguy kuépe, pe altar vrónse katu opytataha oñeporandu haguã Ñandejárapente.
Pa'i Urías ojapo opa mba'e Ahaz he'iva'ekue.
Upéi mburuvicha guasu Ahaz oikytĩ kuádro oñemohembe'ýva pe ña'ẽ vrónse pyendágui ha oipe'a pe ña'ẽ guasu umi tóro vrónse árigui, ha omoĩ píso ita ári.
Ha oñemoĩ porã haguã Asiria ruvicha guasu ndive, oipe'a pe tenda yvate oñemopu'ãva'ekue pytu'uha ára peguarã ha okẽ oka pegua oñemboykéva mburuvicha guasu peguarã.
Ahaz rekovekue ha opa mba'e ojapova'ekue ojehai Judá ruvicha guasukuéra kuatiápe.
Omano rire, oñeñotỹ itúvakuéra ypykue ykére David távape. Hendaguépe oisãmbyhy ita'ýra Ezequías.
Áño mbohapyha oisãmbyhy haguépe Israel ruvicha guasu Oseas Elá ra'y, Judá ruvicha guasu Ezequías Ahaz ra'y, oñepyrũ oisãmbyhy.
Oguereko 25 áño ha oisãmbyhy 29 áño Jerusalénpe. Isy héra Abí Zacarías rajy.
Ezequías rembiapo iporã Ñandejára renondépe, iporã haguéicha opa itúva ypykue David rembiapo.
Ha'e pe oipe'ava'ekue tupãnguéra tekoha, omyangu'i ita oñemboykéva tupã gua'ukuérape, ojoka Astarté ra'ãnga ha ohundi mbói vrónse ojapova'ekue Moisés, upérõ peve niko Israelgua ohapýva chupe insiénso ha ombohéra Nehustán.
Ezequías ojerovia Tupã Israel Jára rehe. Opa Israel ruvicha guasukuéra apytépe ha'e mboyve ha ha'e rire guare ndaipóri ha'eichagua.
Oiko Ñandejára ndive ha ndojeíri chugui araka'eve, ojapo uvei umi tembiapoukapy Ñandejára ohejava'ekue Moisés rupi.
Upévare Ñandejára ohovasa ha osẽ porã chupe opa mba'e ojapóva. Ezequías opu'ã Asiria ruvicha guasúre ha ojei ipo guýgui.
Avei ipu'aka filistéokuérare Gaza ha hembe'y peve, umi óga yvate oñema'ẽha guive távakuéra oñemombaretéva peve.
Áño irundyha oisãmbyhy haguépe Ezequías, upéva áño 7 oisãmbyhy haguépe Israel ruvicha guasu Oseas Elá ra'y, Asiria ruvicha guasu Salmanasar omongora táva Samaría ha ondyry hese,
ha mbohapy áño haguépe oñemomba'e hese. Samaría ho'a áño 6 oisãmbyhy haguépe Ezequías ha áño 9 oisãmbyhy haguépe Oseas Israélpe.
Asiria ruvicha guasu oguerahauka Israelgua Asíriape ha omohenda Haláhpe, ysyry Gozán Habor yvy peguápe ha médokuéra távakuérape.
Kóva ojehu opu'ã haguére Tupã Ijárare, ojei iñe'ẽgui ome'ẽva'ekue chupe, ha ndoikuaaséi ha ndojaposéi mba'eve umi mba'égui Moisés Ñandejára rembiguái he'iva'ekue.
Áño 14 oisãmbyhy haguépe Ezequías, Asiria ruvicha guasu Senaquerib ondyry opa Judá pegua táva oñemombaretéva rehe ha oñemomba'e hesekuéra.
Upérõ Judá ruvicha guasu Ezequías omondo hembijokuái Asiria ruvicha guasu rendápe oĩva Láquispe, ha he'ika chupe: “Ajavy kuri. Esẽ che retãgui ha ajapóta eréva chéve.” Asiria ruvicha guasu omoĩ Judá ruvicha guasu Ezequíaspe ohepy me'ẽ haguã impuésto ramo 9.900 kílo pláta ha 990 kílo óro.
Ezequías ome'ẽ chupe opa pe pláta ojuhúva tupao ha mburuvicha guasu rógape.
Upérõ avei Ezequías oipe'a tupaógui umi okẽ ha póstekuéra ha'e voi ojaho'ikava'ekue órope ha ome'ẽ Asiria ruvicha guasúpe.
Upéi Asiria ruvicha guasu omondo mburuvicha guasu Ezequías rendápe peteĩ mburuvicha itenondéva, peteĩ hembijokuái ijeroviaha ha ambue mburuvicha itenondéva omyakãva ñorãirõhára aty guasu mbarete. Ha'ekuéra oho Láquisgui Jerusalénpe ondyry haguã hese. Oguahẽvo Jerusalénpe oñemohenda hikuái y rape ykére ogueraháva y yno'õ yvate guápe, pe tape rupi ohóva ao joheiha ñúme.
Upéi ohenói hikuái mburuvicha guasúpe, ha osẽ ojotopávo hendivekuéra mburuvicha guasu róga rerekua Eliaquim Hilquías ra'y, mburuvicha guasu kuatiakuéra rerekua Sebná, ha mburuvicha guasu moirũha joa Asaf ra'y.
Upépe upe mburuvicha asírio he'i chupekuéra: —Peje Ezequíaspe kóicha he'iha Asiria ruvicha guasu: ‘Mba'ére piko rejeroviaeterei nde jehe?
Nde piko reimo'ã juru he'ẽ ikatuha ñambojoja teko katupyry, ha mba'e kuaa ñorãirõrã rehegua? Mávare piko reimo'ã rejeko repu'ã haguã che rehe?
Ahecha rejekoha Egipto rehe. Cháke Egipto niko takuapi ojekámava. Ha oimérõ hese ojekóva, oikutúta chupe ipópe ha ojasuríta hese. Péichako hína Egipto ruvicha guasu Faraón opa umi hese ojekóvape guarã.
Ha peje ramo chéve: Ore rojerovia Tupã ore Járare, mañei piko Ezequías ndoipe'ái ra'e umi ha'e oñemomorãha, ha umi Tupã altar, ha he'i Judá ha Jerusalén guápe omomorã haguã chupe upe altar Jerusalengua pente?
Eguahẽ peteĩ ñe'ẽme'ẽ che jára, Asiria ruvicha guasu ndive: che ame'ẽta ndéve 2.000 kavaju rejuhu ramo hi'ári guarã.
Ndéko neremboguevimo'ãi asírio ruvicha ikangyvéva jepe. Ha piko reimo'ã outaha ne pytyvõ kavaju arigua henda reheve Egíptogui?
Hi'arietegua, nde piko reimo'ã che aju hague andyrývo pende rehe ha ahundívo pene retã, ajeko'ỹre Ñandejára rehe? Ha'e hína upe he'iva'ekue chéve andyry haguã pende rehe ha pohundi!’
Eliaquim, Sebná ha joa he'i hikuái pe mburuvicha asíriope: —Eñe'ẽna oréve araméope; ore niko roikuaa upéva. Ani reñe'ẽ hebréope, umi tápia ári oĩva niko ohendupa hína pe eréva.
Pe mburuvicha asírio katu he'i: —Ndaha'éi nde járape térã peẽme Asiria ruvicha guasu che mbou hague ha'e haguã ko'ã mba'e; umi tápia ári oĩvape uvei; ha'ekuéra niko, peẽicha avei ho'úta hepoti ha hoy'úta ity.
Upérõ pe mburuvicha oñembo'y ha osapukái hatã hebréo ñe'ẽme: —Pehendúke ko he'íva peẽme mburuvicha guasu pavẽ Asiria ruvicha guasu:
Aníke peñembotavyuka Ezequíaspe, ha'e ndaikatúi pende pe'a che pógui.
Ezequías ogueroviaukase ramo peẽme pejerovia haguã Ñandejára rehe, ha he'i ramo: ‘Ñandejára ñande pe'áta katuete ko jejopy vaígui ha ndohejamo'ãi ñande táva ho'a Asiria ruvicha guasu po guýpe’,
ani perovia chupe. Asiria ruvicha guasu che mbou ha'évo peẽme peñeme'ẽ haguã chupe ha péicha peteĩ-teĩ ho'u kuaáta iparraltýgui hi'ígo mátagui ha hoy'úta ijykua teégui.
Upéi pende reraháta peteĩ tetãme ojoguáva pene retãme, oĩháme trigoty ha parralty pejapo haguã mbujape ha kaguy, oĩháme ñandyry olívo ha eíra. Upérõ ikatúta peiko porã ha napemanomo'ãi. Ha aníke perovia Ezequíaspe, cháke pene mbotavy hína he'i ramo Ñandejára pende pe'ataha ivaívagui.
Umi ambue tetãnguéra apytépe piko oĩ nga'u peteĩ tupã ikatuva'ekue oipe'a hetã Asiria ruvicha guasu pógui?
Mamo piko oĩ Hamat ha Arpad tupãnguéra? Mamo piko oĩ Sefarvaim, Hená ha Ivá tupãnguéra? Ikatu piko oipe'a ra'e Samaría Asiria po guýgui?
Máva piko opa tupãnguéra apytépe ikatu ra'e oipe'a hetã, Asiria ruvicha guasu pógui? Mba'ére piko peimo'ã Ñandejára ikatuha oipe'a ivaívagui Jerusalénpe?
Opavave okirirĩ ha nde'íri chupe mba'eve, mburuvicha guasu he'i haguére chupekuéra ani haguã he'i mba'eve.
Upérõ mburuvicha guasu róga rerekua Eliaquim, mburuvicha guasu kuatiakuéra rerekua Sebná ha mburuvicha guasu moirũha joa, ojepy'apy, omondoro ijao ha oho Ezequías rendápe omombe'u haguã chupe upe he'iva'ekue mburuvicha asírio itenondéva.
Mburuvicha guasu Ezequías ohendúvo ko'ã mba'e omondoro ijao, oñemonde ao vosa kuépe mba'e mbyasýgui ha oho tupaópe.
Ha omondo mburuvicha guasu róga rerekua Eliaquim, kuatia rerekua Sebná ha pa'ikuéra itujavéva, ao vosakue reheve mba'e mbyasýgui, maranduhára Isaías Amós ra'y rendápe,
he'i kávo chupe: “Ko árape rojejopy vai, roñenupã ha roñembokarape, kuñáicha imemby potáva ore kangypa.
Ha nga'u Tupã nde Jára ohendu ra'e umi ñe'ẽ he'iva'ekue pe mburuvicha, ijára Asiria ruvicha guasu remimbou, oñe'ẽ reitývo Tupã oikovévape; ha nga'u oinupã chupe umi mba'ére Tupã nde Jára voi oiméneva'ekue ohendu ra'e. Eñembo'émi ore rehe ropytáva gueteri.”
Mburuvicha guasu Ezequías rembijokuái oho Isaías rendápe,
ha Isaías he'i chupekuéra: “Peje pende ruvichápe: Péicha he'i Ñandejára: ‘Ani rekyhyje umi ñe'ẽ meguãgui he'iva'ekue che rehe Asiria ruvicha guasu rembiguáikuéra.
Che amosarambíta ñe'ẽ ha upevakuégui ha'e oho jeýta hetãme ha upépe ojejukáta.’”
Pe asírio ruvicha oikuaa mburuvicha guasu Asiria pegua oho hague táva Láquisgui. Upémarõ osẽ oho Jerusaléngui, ha ojuhu Asiria ruvicha guasúpe ondyry jave Libná rehe.
Upépe Asiria ruvicha guasu ohendu Tirhaca, Etiopía ruvicha guasu, ouha hína chupe ñorãirõhára aty guasu reheve. Asiria ruvicha guasu omondo jey hembijokuái Judá ruvicha guasu Ezequías rendápe,
ha he'ika chupe: “Ne Tupã, nde rejeroviaha, he'i ndéve Jerusalén ndo'amo'ãiha che pópe; aníke rerovia cháke ne mbotavy hína.
Rehendúmane ra'e mba'épa ojapo Asiria ruvicha guasukuéra opa umi tetã ohundiseva'ekuére. Ha piko nde rehe ndachepu'akamo'ãi?
Oĩ nga'u piko tupã oipe'ava'ekue che ypykue po guýgui hetãnguéra, ha'ekuéra ohundiva'ekue: Gozán, Harán, Résef ha umi Bet-Edén guápe oikova'ekue Telasárpe?
Mamo piko oime umi Hamat, Arpad, Sefarvaim, Hená ha Ivá ruvicha guasukuéra?”
Ezequías oipyhy upe kuatiañe'ẽ umi tembijokuái oguerúva, ha ohecha mba'épa he'i. Upéi oho tupaópe, oipyso upe kuatiañe'ẽ Ñandejára renondépe,
ha oñembo'e kóicha: “Tupã Israel Jára, keruvim ári reguapýva, ndénte hína opa tetã yvy arigua Tupã. Nde rejapova'ekue yvága ha yvy.
Ejapysaka ore Jára. Ema'ẽ ha ehendu mba'épa he'ika chéve Senaquerib. Opa umi mba'e he'ívape niko nde rehénte ojahéi, Tupã reikovéva.
Añetéko hína, ore Jára, umi Asiria ruvicha guasu ohundi hague opa umi tetã, ha ijyvy,
Ha'ekuéra omombo tatápe itupãnguéra, ndaha'éiva voi tupã, yvypóra rembiapokue uvei, ojapova'ekue yvyra ha ita pehẽnguéguinte. Upévare oñehundi.
Ha ko'ágã, Tupã ore Jára, ore pe'a ipógui nde pu'aka rupi, toikuaa tetãnguéra yvy arigua, ne ñoiteha, ore Jára, pe Tupã añetegua.”
Upérõ, Isaías Amós ra'y, he'ika Ezequíaspe: “Kóicha he'i Tupã Israel Jára: ‘Reñembo'e niko chéve Asiria ruvicha guasu Senaquerib rehe.’”
Ko'ãva hína umi mba'e Ñandejára he'iva'ekue Asiria ruvicha guasúre: “Nde apo'i ha oñembohory nde rehe kuñataĩ Sión. Nde atukupépe, Jerusalén oñakã mbovava nde rehe.
Mávape piko reapo'i ha reñe'ẽ reity ra'e? Mávape piko resapukái ha rema'ẽ hatã hese ra'e? Imarangatúva Israelguáre!
Ne ñe'ẽ rerahahárakuéra rupi reñe'ẽ reity Ñandejárape, ha ereva'ekue: ‘Che kárro ñorãirõrã hetaite reheve ajupi umi yvyty ru'ãme, pe Líbano ijyvatevehápe. Aikytĩ umi kuri'y ijyvatevéva ha umi kuri'y iporãvéva. Aguahẽ umi hu'ã ijyvatevehápe ha umi ka'aguy yvotytýpe ojoguáva.
Tetã mombyry rupi ajo'o ykua ha hay'u chugui, ha che pýpe ambohypa ysyrykuéra Egipto pegua.’
Ha ndereikuaái piko ra'e che, opa mba'e Jaraha? Che upe ha'eva'ekue opa ko'ã mba'e oiko haguã? Ymaite guive arekóva che akãme, ha ko'ágã péina ajapo. Upéicha rupi nde rejapo yty apy umi táva mbaretévagui.
Umi upepegua ikangypáva, kyhyjégui oryrýi ha itĩndýva, ojogua umi ñumegua kapi'ipe, kapi'ipe ha ka'avo óga pepo ári okakuaáva, kuarahy resẽ guiogua yvytu aku ombopirúva.
Aikuaa nde rapykuere ha opa mba'e rejapóva; aikuaa nde pochy hague che rehe.
Ha aikuaágui nde pochy rendyha ha ne tĩ atãgui, ne tĩ rehe amoĩta che ty'ãi, nde juru rehe amoĩta juruka ha romondo jeýta pe tape reju hague rupi.”
Upérõ Isaías he'i Ezequíaspe: “Kóvata mba'e rechaukaha peẽme: Ko áño kóvape pe'úta mba'e ra'ĩy ho'ava'ekue ha heñói jeývagui, pe áño oúvape, umi ijehegui rei heñóivagui, pe áño mbohapyhápe katu peñemitỹ ha pemono'õ. Peñotỹ parral ha pe'u hi'a.
Umi Judagua opytáva hapo ha hi'a jeýta.
Peteĩ hembyremi opytátagui Jerusalénpe ha yvyty Siónpe. Ñandejára ipu'akapáva upéva ojapóta, ohayhu rendýgui chupekuéra.”
Upévare kóicha he'i Ñandejára Asiria ruvicha guasúre: “Ndoikemo'ãi Jerusalénpe. Peteĩ hu'ýnte jepe ndopoimo'ãi hese. Nondyrymo'ãi hese tete mo'ãha reheve, ha nomopu'ãmo'ãi ijerére jupiha.
Oho jeýta upe tape ou hague rupi, oike'ỹre ko távape. Che, opa mba'e Jára, ame'ẽ che ñe'ẽ.
Che amo'ãta ko távape ivaívagui, che rembiguái David ha che rehehápe voi.”
Upe pyharépe voi Ñandejára remimbou oho asíriokuéra rekohápe ha upépe ojuka 185.000 kuimba'épe; upe ára ambuépe iko'ẽ joa he'õngue.
Upémarõ, Asiria ruvicha guasu Senaquerib, omopu'ã hekoha ha ojevy Nínivepe.
Ha peteĩ jey, omomba'e guasu jave hína itupã gua'u Nisrócpe, itupaópe, ita'ýrakuéra Adramélec ha Sarézer, oguahẽ ha ojuka chupe. Upéi oho okañy hikuái yvyty Ararat rupi. Ha hendaguépe opyta oisãmbyhy ita'ýra Esarhadón.
Umiha árape Ezequías ho'a hasyete, ha maranduhára Isaías Amós ra'y oho oñandúvo ha he'i chupe: —Ñandejára he'i: ‘Ere ne rembipota paha nde róga guápe. Nderekueramo'ãi ha remanóta.’
Ezequías oñembojere oma'ẽ tápia rehe ha oñembo'e péicha Ñandejárape:
“Ajerure ndéve, che Jára, ne mandu'a haguã mba'éichapa ajejokuaika ndéve, ajapóvo heko itépe ha che py'aite guive, pe nde reipotáva.” Ha hasẽ soro tuicha ñembyasy reheve.
Ha Isaías osẽ mboyve pe óga guasu korapy mbyte peguágui, Ñandejára oñe'ẽ Isaíaspe ha he'i chupe:
“Tereho jey ha ere che retã ruvicha Ezequíaspe: ‘Tupã nde ru ypykue David Jára he'ika ndéve: Ahendu ne ñembo'e ha ahecha nde resay. Romongueráta ha mbohapy ára haguépe ikatúta reho tupaópe.
Romoingovéta 15 añove. Nde ha Jerusalénpe poipe'áta Asiria ruvicha guasu po guýgui. Che amo'ãta ko táva che rembiguái David ha che rehehápe.’”
Isaías ojapouka mbaipy ígo ha omoĩka mburuvicha guasúre upe hasyhápe chupe, ha mburuvicha guasu okuera.
Upérõ Ezequías oporandu Isaíaspe: —Mba'éicha piko ahecha kuaáta Ñandejára che monguerataha ha mbohapy ára haguépe ikatutaha aha tupaópe?
Isaías he'i chupe: —Kóva hína mba'e rechaukaha, Ñandejára ojapotaha pe he'iva'ekue: Reipotápa pe kuarahy'ã ojererova 10 grádo henondévo térã hapykuévo?
Ezequías he'i chupe: —Henondévo ndahasymo'ãi; hapykuévo hasymíta hína ojererova haguã.
Upérõ maranduhára Isaías oñembo'e Ñandejárape, ha Ñandejára omboguevi tapykuévo 10 grádo pe kuarahy'ã oĩva reloj kuarahýre, ojapoukava'ekue Ahaz.
Umiha árape, Babilonia ruvicha guasu Merodac-Baladán, Baladán ra'y, ohendu Ezequías hasyha. Ha omondo hendápe hembijokuái, kuatia ñe'ẽ ha jopói reheve.
Ezequías omoguahẽ chupekuéra, ha upéi ohechauka chupekuéra umi pláta, óro, mba'e ryakuã porã, ñandyry poravo pyre, ha umi hi'ármakuéra oguerekóva iñongatupy peteĩ kotýpe. Opa mba'e oĩva hóga guasúpe ha hetãpýre ohechauka chupekuéra.
Upérõ, maranduhára Isaías oho mburuvicha guasu Ezequías rendápe ha oporandu chupe: —Moõgui piko ou umi karai, ha mba'éiko he'i ndéve hikuái? Ezequías he'i chupekuéra: —Ou tetã mombyrýgui, aipo Babilóniagui.Isaías oporanduve chupe: —Ha mba'éiko ohecha hikuái nde róga guasúpe? Ezequías he'i: —Ohecha paite hikuái ápe oĩva. Ndaipóri mba'eve iñongatupy arekóva, ahechauka'ỹva chupekuéra.
Upépe, Isaías he'i Ezequíaspe: —Ehendu ko he'ikáva ndéve Ñandejára ipu'akapáva:
‘Oúta hína ára, ha upévo opa mba'e nde róga guasúpe oĩva, ha opa umi mba'e nde ru ypykuekuéra ombyatyva'ekue ko'agãite peve, ojereraháta Babilóniape. Mba'eve ndopytamo'ãi ko'ápe.
Ha nde ra'ykuéra apytégui jepe oĩta ojereraháva Babilóniape. Ha upépe oñeha'ỹi'óta ha oikóta tembiguái ramo mburuvicha guasu rógape.’
Ezequías he'i ipy'a pýpe: ‘ko che aikove ajánte jepe jaikove ramo py'a guapy ha kyhyje'ỹme niko iporã’. Ha upépe he'i Isaíaspe: —Ahecháko iporãha pe marandu rerúva chéve Ñandejáragui.
Ezequías rekovekue ha imba'e mombe'upyrã, ha mba'éichapa ha'e ojapouka pe y no'õ ha y rape ogueraháva y táva guasúpe, ojehai Judá ruvicha guasukuéra kuatiápe.
Omano rire Ezequías oisãmbyhy hendaguépe ita'ýra Manasés.
Manasés oguereko 12 áño oñepyrũrõ oisãmbyhy ha oisãmbyhy Jerusalénpe 55 áño. Isy héra Hepsiba.
Hembiapo katu ivai Ñandejára renondépe, ojapógui umi mba'e ivaietereíva ojejapóva umi tetãme Ñandejára omosẽva'ekue Israelgua renonderãgui.
Omopu'ã jey umi tenda ijyvateha itúva Ezequías oityva'ekue yvýre, omopu'ã altar Baálpe ha ojapo Astarté ra'ãnga, ojapo haguéicha Israel ruvicha guasu Acab; upéva ári omomba'e guasu avei ha oñesũ opa mbyja yvágape guápe,
ha omopu'ã chupekuéra altar Jerusalén tupao ryepýpe, Ñandejára he'i haguépe ha'e oikotaha.
Omopu'ã avei heta altar tupao korapýpe opa mbyjakuéra yvága pegua rérape.
Hi'arietegua, ohapyka avei ita'ýrakuéra mymbajuka ramo. Oha'ã omanóva ãngue ñehenói ha mba'e ñemi kuaa, ha omoñepyrũ omanóva ãngue ñemomba'e ha paje apo. Ivaietéguima umi hembiapo Ñandejára renondépe, ha'e ipochy rendy hendivekuéra.
Omoĩ avei tupaópe Astarté ra'ãnga, jepe Ñandejára he'iva'ekue David ha ita'ýra Salomónpe: “Ko tupao Jerusalénpe oĩva, opa Israel ñemoñaregua apytépe, che aiporavo che rogarã, opa árape guarã.
Na mosẽ mo'ãvéima Israel guápe pe yvýgui ame'ẽva'ekue itúvakuéra ypykuépe, ojapóma guive opa mba'e ha'eva'ekue chupekuéra ha umi ñeheko mbo'e ame'ẽva'ekue Moisés rupi.”
Ha'ekuéra katu ndoikuaaséi mba'eve. Manasés uvei omohembiapo añave chupekuéra opa umi tetãgui Ñandejára ohundiva'ekue Israelgua renondépe.
Upévare Ñandejára oñe'ẽ umi hembiguái maranduhakuéra rupi, ha he'i:
“Manasés ojapo haguére hetaite mba'e ahẽ, ha heko añave haguére amorréokuéra imboyve guarégui, ojapouka niko ivaíva Judá guápe itupã gua'ukuéra reheve,
Che, Tupã Israel Jára, ha'e péicha che ñe'ẽ: Aitýta Jerusalén ha Judá ári mba'e nde vaipa jepéva, omboapysa rasy haguãicha umi ohendúvape.
Ainupãta Jerusalénpe ainupã haguéicha Samaría ha Acab ñemoñarépe; aikytýta chupe ojekytyháicha ña'ẽmbe hyepy guio ha ijape guio.
Ha umi che retãguára rembyrégui ajeíta, ha ame'ẽta hese ija'e'ỹva pópe, ojapo haguã hese ojaposéva ha oipe'a haguã chuguikuéra opa mba'e oguerekóva.
Hembiapo vai haguére che renondépe ha che mbopochy haguére upe ára itúvakuéra ypykue osẽ hague guive Egíptogui ko'agãite peve.”
Manasés, ýicha oñohẽva'ekue avei hembiapo vai'ỹva ruguy, omyenyhẽ meve Jerusalén tuichakue, ha ojapouka Judápe ivaíva Ñandejára renondépe.
Manasés rekovekue, opa mba'e ojapova'ekue ha iñangaipa, ojehai Judá ruvicha guasukuéra kuatiápe.
Omano rire oñeñotỹ hóga guasu pegua yvotytýpe, hérava Uzá yvotyty. Hendaguépe oisãmbyhy ita'ýra Amón.
Amón oguereko 22 áño oñepyrũrõ oisãmbyhy, ha oisãmbyhy Jerusalénpe mokõi áño. Isy héra Mesulémet, Harús rajy, Jotbá pegua.
Hembiapo katu ivai Ñandejára renondépe, itúva Manasés rembiapo kuéicha,
oguata niko hapekue rehe; omomorã ha omomba'e guasu umi tupã gua'u itúva omomba'e guasuva'ekue.
Upéicha ojei Tupã itúvakuéra ypykue Járagui ha ndojapói hembipota.
Mburuvichakuéra opu'ã hese, ha ojuka chupe hóga guasúpe.
Maymáva hetakuéicha katu ojuka mburuvicha guasu Amón jukaharépe, ha hendaguépe omoĩ mburuvicha guasúrõ ita'ýra Josíaspe.
Amón rekovekue ha upe ojapova'ekue, ojehai Judá ruvicha guasukuéra kuatiápe.
Oñeñotỹ ityvýpe, Uzá yvotytýpe. Hendaguépe oisãmbyhy ita'ýra Josías.
Josías oguereko 8 áño oñepyrũrõ oisãmbyhy ha oisãmbyhy Jerusalénpe 31 áño. Isy héra Jedidá Adaías rajy, Boscat pegua.
Josías rembiapo iporã Ñandejára renondépe, opa mba'épe niko oguata itúva ypykue David rape rehe ojei'ỹre chugui.
Áño 18 oisãmbyhy haguépe Josías, mburuvicha guasu omondo tupaópe mba'e haihára Safánpe Asalías ra'y ha Mesulam remineno. He'i chupe:
—Tereho pa'i guasu Hilquías rendápe ha ere chupe tombyaty pe pláta ojererahava'ekue tupaópe ha umi okẽ rerekua ombyatyva'ekue tetãgua apytépe,
ha tome'ẽ umi tupaópe omba'apóva rerekuápe, ha'ekuéra ohepy me'ẽ haguã umi omba'apóvape tupao ñemyatyrõme,
ha'ese, yvyra rehe omba'apóva, óga mopu'ãha ha huvichakuérape, avei ojogua haguã yvyra ha ita oñerenohẽva cérrogui oñemyatyrõ haguã tupao.
Ere avei ani oporandu mba'éichapa oiporu pe pláta, ha'ekuéra niko jeroviaha.
Pa'i guasu Hilquías omombe'u mba'e haihára Safánpe ojuhu hague tupaópe kuatiañe'ẽ oĩháme Ñandejára rembiapoukapy, ome'ẽ chupe upe kuatiañe'ẽ ha Safán omoñe'ẽ.
Upéi Safán oho omombe'u kóva mburuvicha guasúpe ha he'i chupe: —Ne rembiguáikuéra, che ruvicha guasu, omboyku pe pláta oĩva tupaópe ha ome'ẽ umi tupao ñemyatyrõre oñangarekóvape.
Omombe'u avei Safán mburuvicha guasúpe pa'i Hilquías ojuhu hague peteĩ kuatiañe'ẽ ha Safán ohenduka chupe umi mba'e pype ojehaíva.
Mburuvicha guasu ohendúvo upe kuatiañe'ẽ oĩháme Ñandejára rembiapoukapy, omondoro ijao,
ha he'i Hilquías, Safán ra'y Ahicam, Micaías ra'y Abdón, kuatia haihára Safán ha mburuvicha guasu rembiguái Asaíaspe:
—Tapeho peporandu Ñandejárape, che rérape ha opa Israel ha Judagua rérape, mba'épa he'i pe kuatia ñe'ẽ ojejuhuva'ekuépe. Oimearã Ñandejára ipochy hendy hína ñane ndive, ñande rukuéra ypykue ndoikuaaséi haguére mba'eve chugui ha ndojaposéi haguére pe he'íva.
Hilquías oho ohechávo maranduhára kuñávape hérava Huldá, Salum rembireko. Ko Salum, Ticvá ra'y ha Harhás remineno, pe oñangarekóva aokuéra tupao peguáre. Huldá oiko Jerusalén pegua Barrio mokõiháme.
Huldá he'i chupekuéra: —Kóicha he'i Tupã Israel Jára: ‘Peje upe pene mbouva'ekuépe peporandúvo chéve,
che, pende Jára, ha'eha kóicha: Amboúta ivaíva ko táva ha umi ápe oikóva ári. Opa umi mba'e jaheipy pende rupytýtava ojehaíva pe kuatia ñe'ẽme pehenduva'ekue Judá ruvicha guasu renondépe, amboúta pende ári.
Che hegui niko peñemomombyry ha pehapy insiénso tupã ambuekuérape. Upévare che pochy hendy umi mba'e pejapóvare. Hendýma hína che pochy ko peimeháre, ha ndoguemo'ãvéima.
Peje aipo ramo Judá ruvicha guasúpe, pene mbouva'ekue peporandúvo chéve, che Tupã Israel Jára ha'eha avei kóicha: Rejapo haguére upe rehenduva'ekue,
ha rembyasy ha reñemomirĩ haguére che renondépe rehendúvo umi mba'e ha'éva ojehutaha ko táva ha umi ko'ápe oikóvape, ha reñemomirĩ haguére ha nde ao remondoro, ha rejahe'o haguére che renondépe, che avei rohendu. Che opa mba'e Jára ha'e ndéve.
Remanóta py'a guapýpe ha rehóta reñembyaty nde rukuéra ypykue ndive, rehecha'ỹre pe ivai etéva ahekuavótava ko táva ha umi ko'ápe oikóva ári.’ Mburuvicha guasu remimbou oho jey, omombe'u haguã chupe upe oje'eva'ekue.
Upérõ mburuvicha guasu ohenoika opa myakãhára Judá ha Jerusalén guápe, oñembyaty haguã hendive.
Upéi mburuvicha guasu, kuimba'ekuéra Judagua, opavave Jerusalénpe oikóva, pa'ikuéra, maranduhárakuéra ha tetãgua oĩ haguéicha, oho tupaópe. Upépe mburuvicha guasu omoñe'ẽ hatã chupekuéra opa mba'e oje'éva pe ñe'ẽ ñome'ẽ rehegua kuatiápe, ojejuhuva'ekue tupaópe.
Upéi mburuvicha guasu oñembo'y pe horkon ykére, ha ome'ẽ iñe'ẽ Ñandejára renondépe iñe'ẽ rendúvo chupe, ojapóvo hekoitépe ha ipy'aite guive opa umi hembiapoukapy, ha ombyajévo opa mba'e ojehaíva pe kuatiápe. Ha opavave ome'ẽ iñe'ẽ ojapóvo pe oje'éva.
Upérõ mburuvicha guasu he'i pa'i guasu Hilquías, pe pa'i iñirũme ha okẽ rerekuakuérape, oguenohẽ haguã tupaógui opa mba'e oĩva oñemomba'e guasu haguã Baal, Astarté ha mbyjakuéra yvága pegua, ha ohapypa Jerusalén rokápe, Cedrón ñúme, ha ogueraha itanimbukue Betélpe.
Upéi omongúi pa'ikuérape, Judá ruvicha guasukuéra omoĩva'ekue ohapy haguã insiénso tupã gua'ukuéra rekohápe, oĩva távakuéra Judagua rupi ha Jerusalén jerére, avei umi pa'ikuérape ohapýva insiénso Baal, kuarahy, jasy, mbyja ko'ẽ ha opaichagua mbyja yvága peguápe.
Oguenohẽ Jerusaléngui Astarté ra'ãnga oĩva tupaópe, ohapy ysyry Cedrónpe oiko peve chugui tanimbu ha omombo yty atýpe.
Avei oity yvýre kotykuéra ojoguerekohápe kuimba'e ha kuña omomorã haguã tupã gua'ukuérape upe tupaópe voi; ha pe tupaópe avei kuñakuéra oipyaha ahoja tupã gua'u kuñáva Astarté peguarã.
Upéi ohenoika opa pa'ikuéra Judá pegua, ha omomarã opa tupã gua'ukuéra rekoha, Gueba guive Beerseba peve, umi pa'ikuéra ohapy haguépe insiénso ha oity yvýre umi altarkuéra añanguérape oñemopu'ãva, oĩva táva sãmbyhyhára Josué rokẽme; upéva oĩ táva rokẽme ijasu gotyo.
Pa'ikuéra tupã gua'u rekoha pegua katu noñembojáiva Ñandejára altar rehe Jerusalénpe, ho'únte uvei mbujape oñembovu'ỹva, hapicha pa'ikuéra apytépe.
Josías omomarã avei upe tenda oñemba'e hapyhápe Ben-Hinómpe, ani haguã avave ohapy ita'ýra térã itajýra mymbajuka ramo Molócpe.
Oipe'a avei kavajukuéra ra'ãnga, Judá ruvicha guasukuéra ojapoukava'ekue kuarahy rérape; umíva oĩ tupao rokẽme, upe koty ypýpe oikohápe mba'e ñongatupy rerekua Natán-Mélec, ha ohapy avei pe kuarahy kárro.
Oity avei yvýre umi altar Judá ruvicha guasukuéra omopu'ãukava'ekue Ahaz koty guasu ijyvatehápe, ha umi altar Manasés omopu'ãukava'ekue tupao korapykuérape. Omyangu'i paite ha iku'ikue oityka ysyry Cedrónpe.
Mburuvicha guasu ohundi avei tupã gua'ukuéra rekoha oĩva Jerusaléngui kuarahy resẽ gotyo, yvyty olívo sur gotyo. Umíva omopu'ãva'ekue Israel ruvicha guasu Salomón ko'ã mbohapy tupã gua'u peguarã: Astarté, sidóniokuéra tupã gua'u ahẽ kuñáva, Quemós, moabítakuéra tupã gua'u ahẽ ha Milcom, amonítakuéra tupã gua'u ahẽ.
Omyangu'ipa avei umi ita ha yvyra poguasukuéra oñemboykéva tupã gua'ukuérape ha omyenyhẽ yvypóra kãngue kuégui umi tenda oĩ haguépe.
Pe altar ha tupã gua'u tupao Betel pegua, omopu'ãva'ekue Jeroboam Nabat ra'y, ojapoukava'ekue ivaíva Israel guápe, Josías omyangu'i tumi ojapo peve chugui yvy tĩmbo ha ohapy; ohapy avei Astarté ra'ãnga.
Josías ou rire ha ohecha umi tyvy oĩva yvytýpe voi, oguenohẽka kãnguekue oĩva umívape ha ohapy altar ári omomarãvo. Péicha oiko Ñandejára ñe'ẽ he'iva'ekue pe maranduhára rupi omomaranduva'ekue ko'ã mba'e.
Upéi oporandu: —Mba'e apoha piko pe tyvy oĩva amoite? Umi kuimba'e táva pegua he'i chupe: —Upéva hína pe maranduhára tyvy ouva'ekue Judágui omomarandu haguã upe nde, ore ruvicha guasu, ko'ágã rejapova'ekue Betel pegua altáre.
Upérõ Josías he'i: —Pehejánte péicha. Aníke avave opoko ikãnguekuére. Upéicha ndojepokói ikãnguekue ha pe maranduhára Samáriagui ouva'ekue kãnguekuére.
Opa umi tupã gua'u rekoha oĩva Samáriape ha Israel ruvicha guasukuéra omopu'ãva'ekue, ombopochývo Ñandejárape, Josías ohundi ha ojapo hesekuéra ojapo haguéicha Betel rehe.
Upéi ojuka umi altar ári opa umi tupã gua'u rekoha pegua pa'ikuéra upépe oĩvape, ha umi altar ári ohapy yvypóra kãnguekue. Upéi ou jey Jerusalénpe.
Mburuvicha guasu he'i opa tetãguárape ombyarete haguã Páskua, Tupã Ijára rérape, oĩháicha ñe'ẽ ñome'ẽ kuatia ñe'ẽme.
Araka'eve noñembyaretéiva'ekue Israélpe peteĩ Páskua peichagua, umi ára tendotakuéra oisãmbyhy ypy guive Israélpe. Ndaipórinteva'ekue avei Israel ha Judápe mburuvicha guasu ombyaretéva Páskua péicha hi'árape.
Áño 18 oisãmbyhy haguépe Josías, oñembyarete pe Páskua Jerusalénpe Ñandejára rérape.
Josías ohundi avei paje apoha ha mba'e ñemi kuaahakuéra, umi tupã gua'u ogapy ha opaichagua tupã gua'u, ha opa umi mba'e ahẽ ojeporúva tupã gua'u ñemomorarã, oĩva Judá ha Jerusalénpe. Ojapo ombyaje haguã umi mba'e oje'éva upe Ñandejára rembiapoukapy kuatiápe, pa'i Hilquías ojuhuva'ekue tupaópe.
Ndaipóriva'ekue avaveichagua mburuvicha guasu, imboyve térã ha'e riregua, ha'éicha ohayhúva Ñandejárape ipy'aite guive, hi'ánga tuichakue ha opa imbaretekue reheve, he'iháicha Moisés kuatiañe'ẽ.
Upéicha ramo jepe, Ñandejára akóinte ipochy, hendy gueteri ipochy Judá ndive, opa umi mba'e ahẽ rehe ojapova'ekue Manasés ombopochývo chupe.
Upévare he'iva'ekue Ñandejára ojeitaha Judágui, ojei haguéicha Israélgui, ha omosẽtaha henondégui táva Jerusalén ha pe tupao ha'e he'i haguépe oikotaha héra.
Josías rekovekue ha opa mba'e ojapova'ekue, ojehai Judá ruvicha guasukuéra kuatiápe.
Hi'árape faraón Necao, Egipto ruvicha guasu, oho ysyry Éufrates gotyo oipytyvõ haguã Asiria ruvicha guasúpe. Mburuvicha guasu Josías osẽ huguãitĩvo, ha Meguídope ohecha vove Necao, ojuka chupe.
Hembiguáikuéra omoĩ hetekue kárrope ha ogueraha Meguídogui Jerusalénpe. Upépe oñotỹ chupe ityvýpe. Upérõ tetãguára omoingo Josías ra'y Joacaz mburuvicha guasúrõ itúva rendaguépe.
Joacaz oguereko 23 áño oñepyrũrõ oisãmbyhy, ha oisãmbyhy Jerusalénpe mbohapy mes. Isy héra Hamutal, Jeremías rajy, Libágua.
Hembiapo katu ivai Ñandejára renondépe, itúvakuéra ypykue rembiapo kuéicha avei.
Faraón Necao oguereko chupe ipokuapy Hamat yvýpe ani haguã oisãmbyhy Jerusalénpe, ha hetã ohepy me'ẽva'erã chupe 3.300 kílo pláta ha 33 kílo óro.
Upéva ári faraón Necao omoĩ mburuvicha guasúrõ Josías ra'y Eliaquímpe itúva rendaguépe ha ombohéra chupe Eliaquim, héra tee rangue; Joacázpe katu ogueraha Egíptope ha upépe omano.
Joaquim ome'ẽ Necáope upe pláta ha óro ha'e ojeruréva, ha upevarã omoĩ impuésto tetã guárape. Peteĩ-teĩ ome'ẽ pe pláta ha óro ojejeruréva chupe, oñeme'ẽ haguã faraón Necáope.
Joaquim oguereko 25 áño oñepyrũrõ oisãmbyhy, ha oisãmbyhy Jerusalénpe 11 áño. Isy héra Zebudá, Pedaías rajy, Rumagua.
Hembiapo katu ivai Ñandejára renondépe, itúvakuéra ypykue rembiapo kuéicha avei.
Joaquim oisãmbyhy aja, Babilonia ruvicha guasu Nabucodonosor ondyry upe tetãre, ha Joaquim oiko ipo guýpe mbohapy áño pukukue. Upéi katu opu'ã hese.
Ñandejára katu omondo Joaquim rehe mondaha aty caldéo, sírio, moabíta ha amonítakuérava. Omondo Judá rehe, ohundi haguã, he'i haguéicha Ñandejára hembiguái maranduhárakuéra rupi.
Kóva ojehu Judápe Ñandejára oipota haguére, omosẽ haguã chupe hesa renondégui, Manasés angaipáre,
avei hembiapo vai'ỹva ruguy oñohẽva'ekuére, omyenyhẽ meve pype Jerusalén. Upévare Ñandejára ndoheja reisevéi chupe.
Joaquim rekovekue ha opa mba'e ojapova'ekue, ojehai Judá ruvicha guasukuéra kuatiápe.
Omano rire, oisãmbyhy hendaguépe ita'ýra Joaquín.
Upe guive Egipto ruvicha guasu nosẽvéi hetãgui, Babilonia ruvicha guasu oñemomba'e haguére opa imba'ekuérare, ysyry Egipto guive, ysyry guasu Éufrates peve.
Joaquín oguereko 18 áño oñepyrũrõ oisãmbyhy, ha oisãmbyhy Jerusalénpe mbohapy mes. Isy héra Nehustá, Elnatán rajy, Jerusalengua.
Hembiapo katu ivai Ñandejára renondépe, itúva rembiapo kuéicha.
Umiha árape, Babilonia ruvicha guasu Nabucodonosor ñorãirõhára aty oho Jerusalénpe ha omongora ondyry haguã hese.
Oñendyry aja pe távare oguahẽ Nabucodonosor.
Upérõ Judá ruvicha guasu Joaquín, isy, hembiguái, mburuvicha ha karaikuéra ijeroviaha ndive, oñeme'ẽ Babilonia ruvicha guasu pópe ha ha'e oipokuauka chupekuéra. Kóva ojehu áño 8 oisãmbyhy haguépe Nabucodonosor.
Upéi Nabucodonosor oipe'a upégui umi mba'e repyeta tupao ha mburuvicha guasu róga pegua ha, Ñandejára omomarandu haguéicha, ojoka opa umi mba'e óro Israel ruvicha guasu Salomón ojapoukava'ekue tupao peguarã.
Upéi ogueraha iñapytĩmby opa Jerusalén guápe, opa mburuvichakuéra ha ñorãirõhára poravo pyre, opa mba'e porã apoha ha fiérro rehe omba'apo kuaávape, ombyaty peve 10.000 iñapytĩmby. Umi imboriahu kueténte oheja upe tetãme.
Nabucodonosor ogueraha avei iñapytĩmby Joaquín, isy, hembirekokuéra, mburuvichakuéra ha opa karai poguasu upe tetã megua. Ogueraha iñapytĩmby Jerusaléngui Babilonia peve.
Iñapytĩmby retakue Babilonia ruvicha guasu oguerahava'ekue, ko'ãva: karai poguasukuérava, 7.000; mba'e porã apoha ha fiérro rehe omba'apo kuaáva, 1.000; ha hembyre umi imbarete ha ikatupyrýva ñorãirõrã.
Upéi mburuvicha guasu Babiloniagua omoĩ mburuvicha guasúrõ Matanías, isovríno Joaquín rendaguépe, ha ombohéra chupe Sedequías, héra tee rangue.
Sedequías oguereko 21 áño oñepyrũrõ oisãmbyhy, ha oisãmbyhy 11 áño Jerusalénpe. Isy héra Hamutal, Jeremías rajy, Libágua.
Hembiapo katu ivai Ñandejára renondépe, itúva Joaquín rembiapo kuéicha.
Upévare Ñandejára ipochy Jerusalén ha Judá ndive ha omosẽ henondégui. Upéi Sedequías opu'ã Babilonia ruvicha guasúre.
Che, Simón Pedro, Jesucristo rembiguái ha apóstol pomomaitei peẽme. Jesucristo ñane Tupã ñande pe'áva jejopy vaígui heko joja rupi, oheja pe pende jerovia ohupyty ore jeroviápe.
Ajerure Tupãme ha'e pende rovasa haguã ha ome'ẽ haguã peẽme py'a guapy, peikuaágui Tupãme ha Ñandejára Jesucrístope.
Tupã ipokatu rupi niko ome'ẽ ñandéve opa ñane remikotevẽ ha jaikove haguã ha'e oipotaháicha. Ha'e oikuaauka ñandéve Cristo, pe ñane renóiva'ekue umi mba'e hechapyrãva ha'e ojapova'ekue rupi.
Péicha, ha'e ha ome'ẽ ñandéve umi mba'e tuichaite ha iporãitéva he'i voiva'ekue ome'ẽtaha. Umíva rupi niko peẽ ikatu pejei pe teko ky'a vaígui ombotujupáva opa mba'e ko yvy ári, ha peju peike Tupã rekópe.
Upévare, pende jerovia reheve peñeha'ãva'erã pende reko potĩ, ha pende reko potĩ reheve peñeha'ãva'erã pene arandu.
Arandu reheve peñeha'ãva'erã pene akã guapy, akã guapy reheve peñeha'ãva'erã ani haguã pende pochy rei, ha upéva ári peñeha'ãva'erã peiko Tupã oipotaháicha.
Peiko ramo Tupã oipotaháicha, peñeha'ãva'erã peiko porã opavave ndive, ha upévareve peporohayhu.
Peẽ perekopa ramo ko'ã mba'e ha péicha peiko ramo, ndapeikoreimo'ãi ha Ñandejára Jesucrístope ndapeikuaareimo'ãi.
Ko'ã mba'e oguereko'ỹva katu ojogua ku hesatũva térã ohecha porã'ỹvape. Ha'ete ku hesaráiva iñangaipa ojeheja rei hague chupe.
Che pehẽnguenguéra, Tupã niko pene renói ha pende poravova'ekue. Upévare, peñeha'ã kena ko'ã mba'e pembohapo porã pende pype, ani haguã araka'eve pe'a.
Upéicharõ Tupã oipe'áta peẽme yvága rokẽ, Ñandejára Jesucristo ñane pysyrõhára oporosãmbyhyhápe opa ára guarã.
Upévare, pomomandu'a mantéta opa ko'ã mba'ére, peikuaa ha perovia añete ramo jepe umi mba'e oñehendukava'ekue peẽme.
Che aikove aja niko che rembiaporã vaicha chéve pomombáy ha pomomandu'a ko'ã mba'ére.
Ñandejára Jesucristo oikuaaukáma chéve ndachearemo'ãveimaha ko yvy ári.
Upéicharõ jepe ajapóta ikatumíva, amano rire jepe pene mandu'a haguã ko'ã mba'ére.
Umi mba'e romombe'uva'ekue peẽme Ñandejára Jesucristo pokatu rehegua ha mba'éichapa ha'e ou jeýta, ndaha'éi ñe'ẽ rei ore akãgui roguenohẽva. Ore voi rohechava'ekue ore resa tee rupi Jesucristo pokatu.
Ore roimeva'ekue upépe Tupã, Itúva ohechauka ramo guare Jesucristo mba'e guasuha. Rohenduva'ekue Tupã oñe'ẽ ramo chupe ha he'i: “Kóva ha'e che ra'y ahayhuetéva, che aiporavova'ekue.”
Orete voi rohenduva'ekue pe yvágagui oñe'ẽva, roime jave Jesucristo ndive pe yvyty marangatúpe.
Péicha ore rohecha, hekoitépe ojehuha umi mba'e maranduhárakuéra he'iva'ekue. Ha iporãva'erã perovia. Upéva niko ha'ete ku mba'e rendy pytũmbýpe ohesapéva, iñapysẽ meve ko'ẽtĩ ha opu'ã mbyja ko'ẽ ohesape pende py'apy.
Opaite mba'e ári peikuaa porãke kóva: Ndaipóri Ñandejára Ñe'ẽme maranduhárakuéra he'iva'ekue ikatúva ñande jahecha, jahechaseháicha.
Maranduhárakuéra niko noñe'ẽiva'ekue ijehegui reínte. Nahániri. Tupã rérape uvei oñe'ẽ, Espíritu Santo ohechaukaháicha chupekuéra.
Israel retãgua apytépe yma opu'ã haguéicha mbo'ehára japu, pende apytépe avei opu'ãne. Pehechakuaa'ỹ haguãicha ha'ekuéra oñe'ẽne peẽme mba'e vai ha añetegua'ỹvare, iñakãguinte oguenohẽva. Péichape, ha'ekuéra oúta ojahéi Ñandejára Jesucristo rehe oguenohẽva'ekue chupekuéra mba'e vaígui. Upévare, Tupã ohundiva'erã katuete chupekuéra.
Heta oĩta heko ky'áva ha'ekuéra heko ky'aháicha, ha upévare oñeñe'ẽ vaiva'erã upe tape añeteguáre.
Ipira pire potágui, ha'ekuéra ojeheka pende rehe juru he'ẽme. Ymaite guive voínte Tupã omoĩma ha'ekuéra oñehunditaha, ha oñehundiva'erã katuete.
Tupã ndoheja reíriva'ekue hemimboukuérape iñangaipa ramo guare. Oityva'ekue uvei chupekuéra aña retãme. Upépe oheja chupekuéra iñapytĩmby pytũmbýpe, oha'arõ haguã Tupã oporombojovakeha ára.
Tupã ndoheja reíriva'ekue avei hembiapo vaikue umi ymaite oikova'ekuépe. Ombou katu ama guasu umi yvypóra reko aña ári, ha 8pe añónte oipytyvõ. Umíva apytépe oĩva'ekue Noé, omombe'úva opavavépe mba'éichapa Tupã oipota ojeiko.
Tupã ohundipaiteva'ekue avei tatápe Sodoma ha Gomorra, ha ikusugue mante oheja. Péicha opyta, opavave oikuaa haguã mba'épa ojehúta opa heko añávape.
Lótpe katu Tupã oipytyvõva'ekue. Lot niko peteĩ karai marangatuva'ekue, ha ombyasy ohechávo mba'éichapa umi Sodomagua heko ky'a.
Ko kuimba'e marangatu, oikova'ekue ijapytépekuérare, tuicha oguapyva'ekue hese umi mba'e ky'a ha'e ohecha ha ohendúva ára ko'ẽre.
Ñandejára niko oikuaa mba'éichapa oipytyvõva'erã umi imarangatúva ojepy'a ra'ã ramo, ha mba'éichapa ohejava'erã umi heko añávape oñenupã haguã, ñembojovakeha árape.
Opa mba'e ári, Ñandejára oinupãta umi heko ky'áva ha oñemoĩse'ỹvape ipoguýpe. Umíva niko ijejapo ha hova atã, ha ndokyhyjéi oñe'ẽ vai haguã umi Tupã remimbou tuichavévagui yvága peguáre.
Tupã remimboukuéra katu, imbareteve ha tuichavéva ko'ã mbo'ehára japúgui, noñemoĩri oñe'ẽ vai umívare Ñandejára renondépe.
Ko'ã mbo'ehára japu niko umi tymba tavýicha, oikove ojejura ha ojejuka haguã. Ha'ekuéra oñe'ẽ vai opa mba'e oikuaa'ỹvare, ha omanóne umi tymba ojejukaháicha,
ha ohasa asýne, hetápe ha'ekuéra ombohasa asy haguéicha. He'i hikuái ovy'aha oñeme'ẽvo araitépe opa mba'e vaípe. Umíva niko tekove ky'a heko tujupáva, pene mbotavy ha opukáva pende rehe okaru aja pene ndive.
Ohecha peteĩ kuña ha oñenoséma hendive, mba'e vai apópe nahyguãtãi voi. Ombotavy umi ijerovia kangývape. Oipota pota reínte opa mba'e ha upévape ikatupyry. Umíva niko tekove aña hína.
Umíva niko opia tape porãgui ha okañy. Ojehu chupekuéra ojehu haguéicha Balaam, Beor ra'ýpe. Upéva niko ombyatyse mo'ãva'ekue pira pire mba'e vai apópe,
ha upévare oñemongavaju: Hymba vúrro oñe'ẽ chupe, ha ojoko chupe ani haguã ojapo výro rei.
Ko'ã mbo'ehára niko ojogua umi ykua hypava'ekuépe, ha umi arai yvytu oguerahávape. Tupã oguerekóma hendaguãkuéra pe amo iñypytũvehápe.
Ha'ekuéra ojejapo ha iñe'ẽ rei. Ha heko ky'ápe omoñuhã ha oity umi jejavýpe oikóva apytégui osẽ ramóvape.
He'i chupekuéra mba'eve guýpe ndojejokuamo'ãiha, ha ndohechái chupekuéra voi omyakãsãha hembiapo ky'akue. Oimeraẽva mba'e ipu'akáva ñande rehe niko ñande rereko ipoguýpe.
Umi ohejáva heko ky'akue oikuaágui Ñandejára Jesucrístope, ha upéi ho'a jey upe teko ky'ápe ha ipu'aka hese, amo ipahápe opyta vaive iñepyrũmbýpe guarégui.
Iporãveva'erã mo'ã ha'ekuéra ndoikuaái pe tape porã, ha anítei oikuaa rire, ojei pe tembiapoukapy chupekuéra oñeme'ẽva'ekuégui.
Ko'ãvape ojehu umi ñe'ẽnga he'íva: “Jaguáicha ho'u jey hemiguẽ'ẽngue”, ha “Kure oñembojahu ramóvaicha pya'e oho jey ojapajeréi tujúpe.”
Che pehẽnguekuéra ahayhuetéva, kóva niko mokõiháma hína kuatia amondóva peẽme. Mokõivépe niko añeha'ã pereko haguã pene akãme mba'e hekopeguáva.
Pene mandu'áke umi mba'e maranduhárakuéra marangatu he'iva'ekue ymave, ha Ñandejára Jesucristo ñane pysyrõhára rembiapoukapy apóstolkuéra ohendukava'ekue peẽme.
Opa mba'e ári peikuaa porãke kóva: Ára pahápe ouva'erã umi iñakã rehénte oikoséva, ha ojaposévante ojapóva. Umíva oñembohorýta pende rehe,
ha he'íta peẽme: “Cristo niko he'iva'ekue ou jeytaha. Moõ piko oime? Ore rukuéra niko omanombáma, ha ko yvy katu oĩ iñepyrũmby guive guaréicha.”
Umíva niko ndohecha kuaaséi yvága oĩha ymaite guive voínte, ha iñe'ẽ rupi Tupã oguenohẽ hague ko yvy umi y apytégui, ha y rupive oiko.
Y rupínte avei oñehundiva'ekue opa mba'e, ku ama guasu ou ramo guare yma.
Ñandejára Ñe'ẽ rupi avei, yvága ha yvy ko'agãgua ojeheja hína tatápe oñehundi haguã. Pe ára pahápe, umi hembiapo vaíva oñehundiha ára, yvága ha yvy ikusuguéta.
Ha upéi ave che pehẽnguekuéra, aníke pende resarái peteĩ mba'égui. Jesucrístope guarã niko peteĩ ára 1.000 áñoicha, ha 1.000 áño katu peteĩ áraichante.
Ndaha'éi niko ku Jesucristo hi'arétava ojapo haguã pe he'iva'ekue, oimeháicha upéicha he'íva. Nahániri. Pene ra'arõnte hína peẽme, oipotágui opavave ojere Tupã gotyo ani haguã avave omano.
Jesucristo ou jeyha ára niko oguahẽta ku mondaháicha, avave oimo'ã'ỹhágui. Upévo, sununu guasúpe yvága oñehundíta ha opa mba'e yvágape oĩva tatápe okaipáta. Yvy ha opa mba'e ipype oĩva ikusuguéta.
Péicha oñehundipátagui opa mba'e, peẽ peñeha'ãva'erã pende rekove peme'ẽmbaite Tupãme.
Peipota kena toguahẽ pe ára Tupã oporombojovaketaha, ha peñeha'ã toguahẽ pya'e. Upéva upe árape, yvága oñehundíta tatápe, ha opa mba'e yvága pegua hykúne tata rendýpe.
Ñande katu ñaha'arõ peteĩ yvága ha yvy ipyahúva, Tupã he'iva'ekue ome'ẽtaha. Ha upépe opaite mba'e oikóta Tupã oipotaháicha.
Upévare che pehẽnguekuéra ahayhuetéva, peñeha'ãmbaitéke ani Tupã pende juhu mba'eve ivaívape. Ta pende juhu uvei peimeha hendive py'a guapýpe, ko'ã mba'e peha'arõ aja.
Peikuaáke, Jesucristo ñane ra'arõ kuaágui ikatuha ñane pysyrõ. Ko'ã mba'ére voi niko Pablo ku ñane irũ jahayhuetéva, omondova'ekue peẽme kuatia ha'e ohaiva'ekue, arandu Tupã ome'ẽva'ekue chupe reheve.
Opa umi ikuatiápe niko ha'e oñe'ẽ peẽme ko'ã mba'ére. Heta mba'e jepe niko avei he'i, ikatu'ỹva jaikuaa porã. Ha umi itavy ha ikangýva ijeroviápe, umíva omokarẽ. Péichante avei ojapo hikuái Ñandejára Ñe'ẽ rehe, ha upéicha rupi ogueru hi'árikuéra ñehundi.
Che pehẽnguekuéra ahayhuetéva, peẽ niko peikuaáma voi ko'ã mba'e ojehu mboyve. Peñangarekóke pende jehe ani umi heko añáva pene mbotavy ha pende reraha, ha péicha pe'a upe peime porãhágui.
Peikuaa porãve uvei Ñandejára Jesucristo ñande pysyrõhárape, ha ta peikuaave imborayhu. Ñamomba'e guasu chupe ko'ágã ha opa ára. Amén.
Omano rire Saúl, David ou jey Siclágpe ipu'aka rire Amalec guáre, ha upépe opyta mokõi ára.
Pe ára mbohapyhápe katu oguahẽ Saúl rekohágui peteĩ kuimba'e ijao soropa ha yvy iñakãre, mba'e mbyasýgui. Oguahẽvo David rendápe oñesũ ha ojayvy ombojávo isyva yvýre.
David oporandu chupe: —Mamóguipa reju? —Aju Israelgua rekohágui, he'i pe kuimba'e.
—Mba'épa ojehu? Emombe'u katu! —he'i chupe David. —Ñane ñorãirõhára oguevi ha hetaeterei ojejuka, he'i pe kuimba'e. Omano avei Saúl ha ita'ýra Jonatán!
David he'i chupe: —Mba'éichapa reikuaa omano hague Saúl ha ita'ýra Jonatán?
Ha'e he'i: —Sapy'a reínteko aime hína yvyty Guilbóape, ha ahecha Saúl ojekoha hína ikyse yvukúre ha umi filistéokuéra ohupyty potáma chupe ikárro ñorãirõ megua ha ikavaju ári.
Upérõ ha'e oma'ẽ hapykuévo, ha che rechávo che renói. Añemboja ha aporandu chupe mba'épa oipota.
Oporandu chéve mávapa che, ha ha'e chupe Amalecguaha.
Upérõ ojerure chéve ajuka haguã chupe, ipytuhẽ asýma niko ha oikove gueteri.
Upévare ajuka chupe, ahecha kuaágui ndaikatu véitamaha oikove ho'a rire. Upéi aipe'a chugui iñakã rehegua jeguaita ha ipyapy rehegua, agueru haguã ndéve, che ruvicha.
Upérõ David ha umi omoirũva chupe omondoro ijao mba'e mbyasýgui,
ha hasẽ ha osapukái Saúl ha ita'ýra Jonatán manóre ha oguevi haguére Israelgua ha Tupã ñorãirõhára, ha ndo'úi hikuái mba'eve ka'aru pytũ meve.
Upéi David oporandu pe ñe'ẽ reruhárape: —Mamoguápa nde? —Okaragua, Amalecgua hína che, —he'i ha'e.
—Ha mba'ére remopu'ã ra'e nde po mburuvicha guasu, Tupã oiporavova'ekue rehe? —he'i David.
Ha ohenói peteĩ iñirũme, ha he'i chupe: —Ejuka kóvape! Ha'e oikutu pe Amalec guápe ha ojuka chupe,
David he'i aja: —Nde reity nde ári ñemano. Nde voi ere kuri rejuka hague mburuvicha guasúpe, Tupã oiporavova'ekue.
David ohai ko purahéi jahe'o Saúl ha ita'ýra Jonatán rehe,
ha he'i oñembo'e haguã umi Judá guápe. Ko purahéi jahe'o ojehai Imarangatúva Kuatiápe.
Há, Israel, ogue ne mimbipa umi yvytýpe, ho'ávo upépe, umi kuimba'e py'a guasu!
Ani pemyerakuã upéva Gátpe, ani pemombe'u umi Ascalón rape rupi, anítei ovy'a umi kuña filistéagua, ani ojeroky umi kuña reko aña.
Aníke ho'avétei pende ári, Guilboa pegua yvytykuéra, yvágagui ama térã ysapy. Peẽma niko ágã ñemanoha renda. Umi tete mo'ãha ijehe oguerekóva, kuimba'e jojaha'ỹ, upépe opẽmba, hese oñepyrũmba, ndoveravéi upépe Saúl rete mo'ãha!
Saúl ha Jonatán ndo'úiva'ekue, mba'eveichagua ñorãirõhágui, umi ikyse puku omyakỹ'ỹre, ipy'a guasuvéva ruguykue ha kyrakuépe.
Saúl ha Jonatán ojehayhu ha ika'avóva, oikove ha omanóvo ndojeíri ojuehegui. Taguato guasúgui ha'ekuéra iñakuãve, leóncha imbarete mokõive!
Israel rajykuéra, pejahe'o Saúlre, ao pytã ha líno sỹime ha'e pene mondéva, ha poyvi órope pene mbojegua!
Mba'eichaitépa umi ipy'a guasúva ho'a ñorãirõme. Jonatán ojejuka amo yvyty ru'ãme.
Rasaitéma nde rehe añembyasy, Jonatán, che ryke'y rohayhu etéva, che rayhu re'ẽteva'ekue avei, kuña mborayhúgui chéve he'ẽvéva, upe ne mborayhu!
Mba'eichaitépa ho'a ijojaha'ỹva, mba'eichaitépa hembiporu ñorãirõrã oñehundi!
Ko'ã mba'e rire, David oporandu Ñandejárape: —Ikatúpa aha peteĩ táva Judá guávape?Ñandejára he'i chupe: —Ikatu.David oporandu: —Mávape piko?He'i chupe: —Hebrónpe.
David oho upépe mokõive hembireko ndive: Ahinóam Jezreelgua ha Abigail, Nabal Carmel rembirekore.
Ogueraha avei iñirũnguéra hogaguakuéra ndive ha opyta hikuái Hebrón pegua távakuérape.
Upéi oguahẽ kuimba'ekuéra Judagua ha omoingo hikuái Davídpe Judá ruvicha guasúrõ. Oñemombe'úvo Davídpe Jabés Galaad pegua kuimba'ekuéra oñotỹ hague Saúlpe.
David omondo hembijokuái he'i haguã chupekuéra: “Ñandejára ta pende rovasa pejapo haguére iporãitéva pende ruvicha Saúl rehe, peñotỹvo chupe.
Ha Ñandejára ta ipy'a porã avei pene ndive. Che katu che py'a porãta pene ndive ko pejapova'ekuére.
Ha ko'ágã peñemokyre'ỹke ha ta pende py'a guasu. Omano ramo jepe pende jára Saúl, Judá ñemoñaregua che poravóma huvicha guasurã.”
Ner ra'y Abner katu, Saúl ñorãirõhára ruvicha, ogueraha Saúl ra'y Is-Bóset héravape, Mahanaímpe,
ha upépe omoĩ chupe Galaad, Guesurí, Jezreel, Efraín, Benjamín ha opa Israel pegua ruvicha guasúrõ.
Is-Bóset oñepyrũrõ oisãmbyhy Israélpe, oguereko 40 áño, ha oisãmbyhy mokõi áño. Judá ñemoñaregua katu oguereko mburuvicha guasúrõ Davídpe.
Upéicha David oiko Judá ruvicha guasúrõ 7 áño ha 6 mes ha itáva guasuva'ekue Hebrón.
Abner osẽ upérõ Mahanaímgui Gabaónpe, Is-Bóset ñorãirõhára ruvicha guasúrõ.
Joab Seruiá memby, ha David ñorãirõhárakuéra katu osẽ Hebróngui ha ojotopa hikuái Abnergua ndive upe ykua guasu ykére oĩva Gabaónpe. Mokõive oñemohenda upépe: peteĩ oñemohenda pe y ryru guasu ykére ha ambue oñemoĩ hovái.
Upérõ Abner he'i Joábpe: —Tosẽ oñorãirõvo mitã rusukuéra ñande rovake. —Tosẽ katu, he'i Joab.
Is-Bóset ñorãirõháragui osẽ 12 kuimba'e ha 12 David ñorãirõháragui.
Peteĩ-teĩ ojapyhy iñakãgui hovái guápe ha oikutu chupe ijyképe. Ha péicha peteĩ hýupe ho'a omano opavave. Upévare upe tenda oĩva Gabaónpe oñembohéra Helcat-Hasurim.
Oñenõrãirõ mbarete upe árape ha David ha iñorãirõhára ipu'aka Abner ha iñorãirõhárare.
Upépe oĩ umi mbohapy Seruiá memby: Joab, Abisai ha Asael. Asael oñani ramo ñúre, guasúicha iñakuã,
ha osẽ omuña Abnérpe, ndohejaséigui okañy.
Abner oma'ẽ hapykuévo ha he'i: —Nde niko ra'e Asael! —Ha che hína, —he'i ha'e.
Upérõ Abner he'i chupe: —Che rejápe ha anive che muña! Iporãve reñemomba'e peteĩ tembiguáire ha reipe'a chugui opa mba'e ogueraháva. Asael katu ndoikuaaséi mba'eve ha omuñánte chupe.
Abner he'i jey chupe: —Anivéke che muña. Cháke roitýta yvýre! Ha upéi mba'épa ha'éta nde ryke'y Joábpe?
Asael katu ndojeiséi chugui ha Abner oikutu chupe hyépe ikyse yvuku apỹi tapykue guápe ha pe yvyra hakua ohasa hye rupi ha osẽ ijapére. Asael ho'a omano upepete. Ha opa umi oguahẽva omano haguépe Asael, opyta oma'ẽ hese.
Joab ha Abisai katu omuñave ohóvo Abnérpe. Kuarahy oikévo oguahẽ hikuái Amá yvytýpe, oĩva Guíah renondépe, yvy ojeiko'ỹha Gabaón pegua rapépe.
Upépe umi Benjamingua oñembyaty Abner ndive ha oñemohenda hikuái ñorãirõrã peteĩ yvyty ru'ãme.
Upémarõ Abner osapukái Joábpe: —Ndopamo'ãvéi piko ko jejuka guasu? Nderehecha kuaái piko oguerutaha pochy tuichave? Araka'e piko eréta ne irũnguérape omuñave'ỹ haguã ipehẽnguekuérape?
Ha Joab he'i chupe: —Ñandejára rérape ha'e ndéve: ne reñe'ẽi rire péicha, che irũnguéra omuñava'erã mo'ã ipehẽnguekuérape ko'ẽmba peve.
Upéi Joab he'i oñembopu haguã turu, ha opavave opyta; nomuñavéi Israel guápe ha noñorãirõvéi hendivekuéra.
Abner ha iñirũnguéra oguata ñu Arabá peve pe pyhare pukukue, ohasa Jordán mboypýri ha pe Bitrón pukukue rupi oguahẽ Mahanaímpe
Joab katu nomuñavéi Abnérpe, ombyaty iñirũnguéra ha oipapa. Ojuhu omano hague 19 mburuvicha David irũnguérava, ha Asael.
David ndivegua katu ojuka ra'e 360 kuimba'e Benjamingua ha Abner ndive guápe.
Upéi Asael retekue ojereraha ha oñeñotỹ Belénpe itúva ykére. Joab ha iñirũnguéra oguata pe pyhare pukukue ha ko'ẽmba vove oguahẽ hikuái Hebrónpe.
Saúl rogagua ha David rogagua oñorãirõ are oñondive. David pegua imbareteve ohóvo, Saúl pegua katu ikangyve.
David ra'ykuéra Hebrónpe oĩrõ guare, ko'ãva: ijypykue Amnón, Ahinóam Jezreel pegua memby;
pe mokõiha Quilab, Abigail, Nabal Carmel pegua rembirekore memby; mbohapyha Absalón, Maacá Guesur ruvicha guasu Talmai rajy, memby;
irundyha Adonías, Haguit memby; 5ha Sefatías, Abital memby;
6ha Itream, Eglá, David rembireko, memby. Opa ko'ãva heñói David oĩ ramo Hebrónpe.
Saúl ha David rogagua oñorãirõ aja oñondive, Abner oñemombareteve ohóvo Saúl rogagua apytépe.
Saúl oguerekova'ekue peteĩ kuña hérava Rispá, Aiá rajy; ko kuña ndive oiko Abner. Upévare Is-Bóset ipochy Abnérpe ha he'i chupe: —Mba'érepa reñeno che ru kuñangue ndive?
Abner ipochyeterei Is-Bóset ndive ha he'i chupe: —Che piko peteĩ jagua umi Judá rehegua mba'e? Che añorãirõ nde ru Saúl, hogagua ha iñirũngue rehehápe ha norome'ẽi David pópe, ha piko nde che rova api aipo aiko haguére pe kuña ndive?
Tupã ta che nupã ndajapói ramo Davídgui upe Tupã he'iva'ekue ojapotaha chugui,
aipe'ávo iguapyhágui Saúl róga guápe ha amboguapývo Davídpe Israel ha Judá guapyhápe, Dan guive Beerseba peve!
Is-Bóset okirirĩ itáicha Abner renondépe okyhyjégui chugui.
Abner katu omondo hembijokuái David rendápe ha he'ika chupe: “Máva mba'épa ko tetã? Ñañemoĩna peteĩ ñe'ẽme: che añeha'ãta ikatu haguã opa Israelgua oñemoĩ nde ykére.”
David he'ika chupe: “Jajapóta péicha rejapo ramo ko ha'éva ndéve: ani reju che rendápe reru'ỹre Saúl rajy Mical.”
David omondo avei hembijokuái Is-Bósetpe ha he'ika chupe: “Eme'ẽ chéve che rembireko Mical; hese niko amendava'ekue 100 filistéo api'o pirekuére.”
Upérõ Is-Bóset oipe'auka iména Paltiel, Lais ra'ýgui;
iména hasẽ ohóvo hapykuéri ha omoirũ chupe Bahurim peve. Upépe Abner he'i chupe ojevy haguã ha Paltiel oho jey hógape.
Upéi Abner oñe'ẽ Israel myakãhára ndive ha he'i chupekuéra: “Ymáma peẽ peipota Davídpe pende ruvicha guasurã.
Pejapo katu ko'ágã, Ñandejára niko he'iva'ekue Davídpe, ha'e rupi oipe'ataha hetã Israélpe filistéo ha opa umi hese ija'e'ỹva poguýgui.”
Abner oñe'ẽ avei umi Benjamingua ndive, ha upéi oho Hebrónpe omombe'u haguã Davídpe upe oipotáva Israel ha opa Benjamingua.
Oguahẽ Hebrónpe 20 kuimba'e reheve David rendápe, ha David ojapo karu guasu chupe ha iñirũnguérape guarã.
Upéi Abner he'i Davídpe: —Ko'ágã aháta ambyaty opa Israel guápe, oñoñe'ẽ me'ẽ haguã ne ndive, ikatu haguã reisãmbyhy ha'ekuéra oipotaháicha. David omondo Abnérpe ha ha'e oho kyhyje'ỹre.
Joab ha David irũnguéra oguahẽ upe vove ñorãirõhágui, ha ogueru opa mba'e oipe'ava'ekue ñorãirõháme. Abner ohóma ra'e kyhyje'ỹre, David omondo rire chupe.
Oguahẽvo Joab iñirũnguéra ndive oñemombe'u chupe oĩ hague David ndive Abner, Ner ra'y, ha oho hague David omondo rire chupe.
Upérõ Joab oho mburuvicha guasu rendápe ha he'i chupe: —Maerã piko rejapo upéicha che ruvicha guasu? Abner ou ne rendápe ha reheja oho.
Ndereikuaái piko Abner, Ner ra'y, ou hague ne mbotavývo ha oma'ẽ ñemívo oikuaa haguã mba'épa rejapo?
Abner osẽ vove upégui, Joab omondo Abner piarigua, David oikuaa'ỹre ha umi Joab rembijokuái ohenói jey Abnérpe oĩva Sirá ykua ypýpe.
Abner oguahẽvo Hebrónpe, Joab ogueraha chupe táva rokẽ ypýpe oñe'ẽ haguã ñemiháme hendive ha upépe oikutu chupe hyépe ha ojuka, omyengovia haguã chupe ityvýra Asaélpe ojuka haguére.
David, oikuaa vove, he'i: “Tupã renondépe, che ha che retãgua ore potĩ Abner, Ner ra'y, jejukágui.
To'a Joab ha hogagua akã ári hembiapo vaikue, ha toĩ'ỹ araka'eve hóga pýpe hasy'ỹva tuguy syry, ai vai, térã guata karẽgui, térã ojejuka'ỹva, térã iñembyahyi'ỹva!”
Joab ha Abisai, ojoryvy, ojuka hikuái Abnérpe, Abner ojuka haguére ityvýra Asaélpe Gabaón pegua ñorãirõháme.
Upéi David he'i Joab ha iñirũnguérape: “Pemondoro pende ao ha peñemonde ao vosakuépe Abner manonguére.” Mburuvicha guasu David oho umi hetekue ojereraháva oñotỹvo rapykuéri,
ha oñotỹ hikuái Abnérpe Hebrónpe. Upépe mburuvicha guasu oñemoĩ ojahe'o soro Abner tyvy ykére, ha upéicha ojapo avei opavave.
Upérõ mburuvicha guasu he'i ko purahéi jahe'o Abner rehe: “Mba'ére piko remanova'erã ra'e Abner, péicha reiete asy?
Nderejepykuái ha nderejepokuái! Tekove ahẽ pópe ramo guáicha remano!” Opavave akói ojahe'o hese.
Upéi ojerure hikuái Davídpe okaru haguã opa mboyve upe ára, David katu ome'ẽ iñe'ẽ he'ívo: —Tupã ta che nupã rasy ha'u ramo oimeraẽ mba'e kuarahy oike mboyve!
Opavave ojuhu porã pe ha'e he'íva, opa mba'e ojapóva mburuvicha guasu niko ojererohory.
Upe árape opa Israelgua oguerovia David ndoikéi hague Abner, Ner ra'y, jejukápe.
Upéi David he'i mburuvichakuérape: —Peikuaaháicha, ko árape ho'a Israélpe peteĩ mburuvicha itenondéva, peteĩ karai guasu.
Upévare che, ha'e ramo jepe upe mburuvicha guasu Ñandejára oiporavova'ekue, añandu che kangyha Seruiá membykuéra iñarõetereíva renondépe Ñandejára toñeñanduka upe ojapova'ekuépe ko mba'e ivai etéva!
Is-Bóset, Saúl ra'y, oikuaa vove Abner ojejuka hague Hebrónpe, ikangypaite, ha opa Israelgua okyhyjeterei.
Is-Bóset ndive oiko mokõi mondaha ruvicha: peteĩ héra Baaná ha pe ambue Recab, mokõive Rimón Beerot pegua ra'y, ha upévare Benjamín ñemoñaregua, táva Beerot niko ojeguereko Benjamín ñemoñaregua mba'e ramo.
Upéicharõ jepe umi Beerotgua okañy upégui ha oho oiko Guitaim héravape, ha upépe oiko mombyrygua ramo ko'ágã peve.
Jonatán, Saúl ra'y, katu oguereko ita'ýra hérava Mefi-Bóset, ikarẽva mokõive ipýgui. Mefi-Bóset oguereko ramo 5 áño, oguahẽ Jezreélgui momarandu Saúl ha Jonatán omano hague; upérõ Mefi-Bóset mokambuha ogueraha pe mitã ha okañy heseve, ha oiko pya'etereígui ho'a chugui pe mitã ha opyta ikarẽ.
Recab ha Baaná, Rimón Beerot pegua ra'ykuéra, oho Is-Bóset rógape ha oguahẽ upe ára hakuve jave, ha'e oke asaje aja.
Pe kuña okẽ rerekua omopotĩ ra'e trígo, ha ipahápe opyta oke; upéicha rupi Recab ha ityvýra Baaná ikatu oike pe ógape avave oñandu'ỹre.
Oikévo ha'ekuéra, Is-Bóset oke hupápe, ha upérõ ojuka hikuái chupe ha oñakã'o; upéi ogueraha iñakãngue ha oguata pyhare pukukue Arabá rape rupi,
ome'ẽ haguã Davídpe oĩva Hebrónpe. He'i hikuái chupe: —Kóina ápe, ore ruvicha guasu, Is-Bóset, Saúl ra'y, akãngue, ndaija'éieteva'ekue nde rehe ha nde jukaseva'ekue. Ko ára katu Ñandejára ome'ẽ ndéve remyengovia haguã Saúl ha iñemoñarépe.
Ha David he'i chupekuéra: —Ñandejára rérape, che pe'ava'ekue opa jepy'apýgui, ha'e peẽme,
oúrõ guare che rendápe, aime ramo Siclágpe, peteĩ oimo'ãva ojapo hague che mbovy'áva, ha omombe'u chéve Saúl omano hague, upépe voi ajukaukava'ekue chupe.
Ko'yteve ko'ágã ajapóta péicha pende rehe, tekove ahẽ, pejukava'ekue peteĩ kuimba'e mba'eve ivaíva ojapo'ỹva'ekuépe, ha'e oke aja hóga teépe! Upévare amyengoviáta peẽme imanongue ha pohapo'óta ko yvy árigui!
Upepete David oñe'ẽ mburuvichakuérape, ha ha'ekuéra ojuka mokõivépe, oikytĩ ipo ha ipy ha omosãingo chupekuéra pe Hebrón pegua ykua ykére. Upéi ogueraha Is-Bóset akãngue ha oñotỹ Hebrónpe, Abner oñeñotỹ haguépe.
Upe rire opa Israel ñemoñaregua oho Hebrónpe oñe'ẽ haguã David ndive ha he'i hikuái chupe: “Ore niko nde ruguy tee,
ha Saúl ramo jepe ore ruvicha guasu, ndénte voi reisãmbyhyva'ekue Israel guápe ñorãirõháme. Hi'arive, Ñandejára ome'ẽ ndéve iñe'ẽ ndetaha upe omyakãva ha oisãmbyhýva Israel.”
Upéicha opa myakãhára Israelgua oho ha oñe'ẽ David ndive Hebrónpe, ha ha'e oñoñe'ẽ me'ẽ hendivekuéra, omoĩvo Tupãme mba'e rechahárõ. Upérõ ha'ekuéra omoĩ Davídpe Israel ruvicha guasúrõ.
David oguereko 30 áño oñepyrũrõ oisãmbyhy, ha oisãmbyhy 40 áño.
Hebrónpe oiko Judá ruvicha guasúrõ 7 áño imédio, ha upéi Jerusalénpe Israel ha Judá ruvicha guasúrõ 33 áño.
Mburuvicha guasu David ha iñirũnguéra oho Jerusalén gotyo ondyry haguã jebuséokuérare, oikóva upe tetãme. Umíva he'i Davídpe: “Nde nga'u piko reikéta ápe! Hesatũ ha ikarẽva jepe niko nde jokóta!”
David katu oñemomba'e Sión táva oñeñangareko mbaretévare, ko'ágã “David távape” ojekuaáva.
David he'iva'ekue upérõ: “Umi ondyrýva jebuséore, toike pe y rape rupi ha tojukapa umi hesatũva ha ikarẽvape, umívare niko nda cha'éieterei.” Upégui ou pe ñe'ẽnga: “Hesatũva ha ikarẽva ndaikatúi oike tupaópe.”
Upéi David oñemohenda pe táva oñeñangareko mbaretévape, ha ombohéra “David táva”, ha omopu'ã korapy jere yvate ijerére, pe ojejupiha guive, óga guasu peve.
David oñemombareteve ohóvo, ha Ñandejára ipu'akapáva oĩ hendive.
Upévare Hiram, Tiro ruvicha guasu, ombou hembijokuái Davídpe, ha hesevekuéra yvyra kytĩha ha ita kytĩha; umíva ogueraha kuri'y ha omopu'ã David róga guasu.
Upérõ David ohecha kuaa Ñandejára omohenda hague chupe Israel ruvicha guasúrõ, ha omyakãrapu'a hague chupe hetã Israel rehehápe.
Ojererova rire Hebróngui Jerusalénpe, David omenda jey ambue kuñakuérare ha oñemokuña hetave avei ha chuguikuéra heta ita'ýra ha itajýra.
Ita'ýrakuéra oikove ypyva'ekue chupe Jerusalénpe, ko'ãva: Samúa, Sobab, Natán, Salomón,
Ibhar, Elisúa, Néfeg, Jafía,
Elisamá, Eliadá ha Elifélet.
Filistéokuéra oikuaávo Davídpe oñemoingo hague Israel ruvicha guasúrõ, ojepoi paite ohekávo chupe; David katu oikuaávo oñemohenda itáva oñeñangareko mbaretévape.
Filistéokuéra ou chupe ha oñemohenda Refaim ñúme.
Upévare David oporandu Ñandejárape ha he'i: —Ikatúpa andyry filistéokuérare? Che pytyvõtapa che pu'aka haguã hesekuéra? Ñandejára he'i chupe: —Endyry katu, roipytyvõta ha nde pu'akáta hesekuéra.
David oguahẽ Baal-perasim héravape ha upépe ipu'aka hesekuéra. Upévare he'i: “Peteĩ ysyry guasúicha Ñandejára oipe'a chéve tape che rehe ija'e'ỹva pa'ũme.” Ha ombohéra upe tenda Baal-perasim.
Filistéokuéra oheja upépe itupã gua'ukuéra ha David ha iñirũnguéra ombyatypa ha ohapy.
Filistéokuéra katu oñemohenda jey Refaim ñúme,
ha David oporandu jey Ñandejárape, ha Ñandejára he'i chupe: —Ani rendyry hesekuéra henonde guio; emongora chupekuéra ha endyry hapykue guio reguahẽvo yvyra ryakuã porã mátakuéra oĩháme.
Rehendu vove opyrũva umi yvyra máta ru'ãre, ejeity hi'árikuéra; upéva he'ise hína che ahaha ne renonderã ajuka haguã filistéokuérape.
David ojapo Ñandejára he'i haguéicha chupe ha ipu'aka filistéokuérare Gabaón guive Guézer peve.
David ombyaty jey ñorãirõhára poravopyre Israelgua, umíva 30.000 rupi,
ha opa Israelgua chupe omoirũva ndive oho Baalá Judá pegua gotyo, oguerova haguã upégui Tupã karameguã, oñehenoihápe Ñandejára ipu'akapáva réra, oguapýva keruvimkuéra ári.
Omoĩ hikuái pe karameguã karréta pyahu ári ha ogueraha Abinadab rógagui, oĩva peteĩ yvytýpe. Abinadab ra'ykuéra Uzá ha Ahió oisãmbyhy upe karréta ogueraháva Ñandejára karameguã.
Uzá oho karameguã ykére ha Ahió oho karréta renondépe.
Upe aja David ha opa Israelgua ojapo tuicha vy'a Ñandejára rérape: opurahéi ha ojeroky ohóvo Ñandejára renondépe, mbaraka, árpa, mba'e pararã rory ha platíllo púpe.
Oguahẽvo upe tenda héravape Nacón kokue, oñepysãnga umi guéi ha Uzá ojoko pe Ñandejára karameguã ani haguã ho'a.
Ñandejára katu ipochy hendive ha Uzá ho'a omano upepete voi.
David ombyasy Ñandejára ojuka haguére Uzápe ha ombohéra pe tenda Peres-Uzá, ha upéicha héra ko'agãite peve.
Ha pe árape David okyhyjeterei Ñandejáragui, ha he'i: “Taraha'ỹnte Ñandejára karameguã!”
Ha ndoguerahaséigui David távape, he'i ojereraha haguã peteĩ kuimba'e hérava Obed-Edom, Gat ñemoñaréva rógape.
Pe karameguã opyta 3 mése Obed-Edom rógape ha Ñandejára ohovasa chupe ha opa hóga guápe.
Oñemombe'úvo Davídpe, karameguã rehe ae Ñandejára ohovasa hague Obed-Edom róga guápe opa mba'ekuéra reheve, David oho ha tuicha vy'a reheve oguerova Ñandejára karameguã Obed-Edom rógagui David távape.
Ha umi ogueraháva karameguã oguerovávo jepi ipykuéra 6 jevyve oguata kuévo, David ojuka peteĩ tóro ha peteĩ ovecha mácho kyra.
David oñemonde efod línope ha ojeroky kyre'ỹeterei.
Ha'e ha opa Israelgua ogueraha pe Ñandejára karameguã sapukái rorýpe ha turu púpe.
Ñandejára karameguã oguahẽvo David távape, Saúl rajy Mical oma'ẽ hína ra'e hovetãgui. Ha ohechávo mburuvicha guasu Davídpe ojeroky kyre'ỹva vy'a pópe, opyta tuicha ojahéi hese ipy'apýpe.
Ñandejára karameguã ojereraha oñemoĩ hendápe, peteĩ óga vakapípe David omopu'ãukava'ekue upevarã. Upéi David oikuave'ẽ mymbahapy ha mymbajuka joajurã Ñandejára renondépe,
ha opa vove, ohovasa opavavépe Ñandejára ipu'akapáva rérape,
ha opa upépe oĩvape, kuimba'e ha kuñávape, ome'ẽ peteĩ mbuja, peteĩ so'o akytã, mbujape parral'a guigua. Upéi opavave oho jey hógape.
David oho jey avei hógape ohovasa haguã hóga guápe. Saúl rajy Mical katu osẽ huguãitĩvo ha he'i chupe: —Opyta porãite piko ra'e Israelgua ruvicha guasu, oñemboívo ojeroky kuévo hembiguái kuñáva renondépe! Ojoguaite piko tekove otĩ'ỹme!
David he'i chupe: —Ajeroky ramo jepe, ajeroky kuri Ñandejára renondépe, che poravova'ekue nde ru ha nde rogagua rendaguépe, aisãmbyhy haguã hetã Israel guápe. Upévare ajeroky henondépe.
Ha aime ajeapo'ive haguãicha. Nde resa renondépe ajeapo'íta, umi tembiguái kuñáva reñe'ẽha renondépe katu ajeapóta tuicha mba'érõ.
Ha Mical naimembyvéi oikove aja pukukue.
Mburuvicha guasu David oikóma ramo hóga guasúpe ha Ñandejára ome'ẽ rire chupe py'a guapy opa mburuvicha guasukuéra ijerére oĩva ndive,
he'i maranduhára Natánpe: —Mba'éicha piko che aiko óga porãme, ha Ñandejára karameguã katu oĩ óga vakapípe?
Natán he'i chupe: —Ejapo pe rejaposéva. Ñandejára niko oĩ ne ndive.
Ñandejára katu upe pyharépe voi oñe'ẽ Natánpe, ha he'i chupe:
“Tereho ere che rembiguái Davídpe ko ha'ekáva chupe: ‘Nandemo'ãi pe remopu'ãtava chéve óga aiko haguã.
Egíptogui anohẽ guive Israel guápe ko'agãite peve, ndaikóiva'ekue tupaópe araka'eve, óga vakapípente aikova'ekue.
Aiko aja ijapytépekuéra, ndajeruréiva'ekue mavave tendotápe che amoĩva'ekue Israel sãmbyhyhárõ, omopu'ã haguã chéve óga porã.
Upévare ere che rembiguái Davídpe che, Ñandejára ipu'akapáva, ha'ekaha chupe: Che roguenohẽva'ekue nde ovechakuéra korágui, ovecha rapykuéri reikohágui, reiko haguã che retã Israel ruvichárõ.
Romoirũva'ekue mamo rehoha rupi, ahundi opa nde rehe ija'e'ỹvape, ha romoherakuãva'ekue umi karai guasukuéra herakuã guasuháicha ko yvy ári.
Upéi ave, ambosako'iva'ekue che retãgua Israel rendaguã ha upépe amohenda chupekuéra oiko haguã henda teépe, ikatu'ỹ haguãme avave omyangekói chupekuéra, térã umi mba'e vai apoha oguereko asy chupekuéra ymave guaréicha,
amoĩrõ guare tendotakuéra oisãmbyhy haguã Israel guápe. Che roipe'áta opa nde rehe ija'e'ỹvagui. Ha che ha'e ndéve, che ame'ẽtaha ndéve ne ñemoñarerã.
Opa vove nde rekove ko yvy ári ha remano, amoĩta peteĩ ne ñemoñare ne rendaguépe ha amohendáta chupe nde guapyhápe.
Ha'e omopu'ãta chéve peteĩ tupao ha amohatãta chupe iguapyhápe opa árape guarã.
Che itúvata ha ha'e che ra'ýta. Hembiapo vaírõ ainupãta chupe, túva oinupãháicha ta'ýrape,
ha ndajeimo'ãi chugui, ajei haguéicha Saúlgui. Chupe che amosẽva'ekue romoĩ haguã hendaguépe.
Nde rogagua ha nde retãre añangarekóta ha nde guapyha avei oĩ hatãta opa árape guarã.’”
Natán omombe'u opa ko'ã mba'e Davídpe, ohecha ha ohendu hagueichaite.
Upérõ David oike oñembo'e haguã Ñandejára renondépe ha he'i: “Che Jára, máva piko che, ha che rogagua, che moguahẽ haguã ko'apete peve?
Ha michĩetereígui gueteri vaicha ndéve ko rejapóva, ne mandu'a avei ne rembiguái róga ko'ẽrõ guáre. Ndaipóri ndeichagua Tupã che Jára!
Mba'épa ikatu che ha'eve ndéve, ku nde che Jára, che kuaa porãitéva?
Opa ko'ã mba'e hechapyrãva rejapo ere haguéicha, ha reikuaauka chéve, ne rembiguáipe.
Upévare, Tupã che Jára, mba'eichaitépa nde tuicha! Ndaipóri ndeichagua ha ndaipóri tupã ambue, ore voi rohendu haguéicha.
Ne retã Israel rehe ñañe'ẽtarõ, ndaipóri ha'eichagua. Chupe ñoite ko yvy ári renohẽva'ekue ijopyha poguýgui rejapo haguã chugui ne retã tee, remoherakuã guasu chupe, ha hesehápe rejapova'ekue hetaite mba'e hechapyrãva. Egíptogui renohẽrõ guare ne retã guápe, remosẽva'ekue henonderãgui ambue tetãnguéra ha itupãnguérape,
nde reipota haguére tetã Israel ne mba'erã opa árape guarã ha nde hína Tupã Ijára.
Ha ko'ágã che Jára, emoañete kena opa ára peve guarã ko ne ñe'ẽ reme'ẽva ne rembiguái ha hóga guápe, ha ejapo ere haguéicha!
Toñemomba'e guasu nde réra opa árape. Toje'e: ‘Ñandejára ipu'akapáva niko Israel Tupã.’ Ha che róga toĩ hatã ne renondépe.
Nde, Tupã Ñandejára ipu'akapáva, reikuaauka chéve remohendataha che rogagua, upévare che, ne rembiguái ramo jepe, ajerure ndéve kóicha:
Nde hína Tupã che Jára ha ne ñe'ẽ iñañete. Ereva'ekue reme'ẽta ne rembiguáipe ko'ã mba'e iporãitéva.
Ehovasa kena che róga, opyta haguã opa ára nde resa renondépe. Nde, Tupã Ñandejára, reme'ẽma ne ñe'ẽ, ha rehovasávo ne rembiguái róga, ojehovasáta opa árape guarã.”
Upe rire David ipu'aka filistéokuérare, omoĩ ipoguýpe, oipe'ávo ipógui upe tetã sã.
Ipu'aka avei Moabguakuérare ha umívape omoñeno yvýpe. Upéi oha'ã chupekuéra peteĩ sãme; umi oikévape mokõi sãme ojukapa ha umi oikévape peteĩ sãme oheja hekove. Upéicha Moabguakuéra opyta David poguýpe ha ohepyme'ẽva'erã chupe ohechauka haguã oĩha ipoguýpe.
David ipu'aka avei Rehob ra'y, Hadad-Ézer rehe. Upéva Sobá ruvicha guasu oñemomba'ese jeýva umi yvy ysyry guasu Éufrates jerére oĩvare.
Chugui, David omyakãsã 1.700 kavaju arigua ha 20.000 yvy rupigua. Upéi omopẽka umi kavaju retyma kárro rehegua, omboyke rire umi oikotevẽtava 100 kárro peguarã.
Upéi oguahẽ síriokuéra Damasco pegua oipytyvõvo Sobá ruvicha guasu Hadad-Ézerpe. David katu ipu'aka hesekuéra ojuka rire 22.000 ha'ekuéravape.
Upéi David oheja iñorãirõhára aty Damáscope ha síriokuéra opyta ipoguýpe ha ohepyme'ẽva'erã chupe ohechauka haguã oĩha ipoguýpe. Ha upéicha Ñandejára omombarete Davídpe ipu'aka haguã opa hese oñemoĩvare, mamo ohohápe ñorãirõrã.
Upéi David oñemomba'e umi tete mo'ãha órore oiporúva mburuvichakuéra Hadad-Ézer ndive oĩva ha ogueraha Jerusalénpe.
Oñemomba'e avei heta vrónse rehe oĩva távakuérape Bétah ha Berotai, Hadad-Ézer mba'éva.
Mburuvicha guasu Hamat pegua hérava Toi, oikuaa vove David ipu'aka hague Sobá ruvicha guasu Hadad-Ézer rehe,
omondo ita'ýra Joram héravape, heta mba'e óro pláta ha vrónseva reheve David rendápe omomaitei ha oguerohory haguã chupe oñorãirõ haguére Hadad-Ézer ndive ha ipu'aka haguére hese, ha'e avei niko oñorãirõva'ekue hendive.
David oikuave'ẽ opa ko'ã mba'e Ñandejárape pe pláta ha óro reheve oikuave'ẽva'ekue ha ouva'ekue chupe opa umi tetãgui ha'e omoĩva'ekue ipoguýpe:
umíva hína Edom, Moab, Amón, filistéo, Amalecgua, ha umi oipe'ava'ekue ñorãirõme Sobá pegua mburuvicha guasu, Rehob ra'y Hadad-Ézergui.
David herakuã guasu opa rupi. Ha oúvo ipu'aka haguégui edomítakuérare, ipu'aka 18.000 edomíta rehe Juky Ñu héravape.
Upéi David oheja iñorãirõhakuérava Edom retãme ha opa edomíta opyta ipoguýpe, Ñandejára niko oĩ hendive ha ipu'aka opavavére mamo ohohápe.
David oisãmbyhy Israel retã tekojojápe ha ojapo opa mba'e hekópe hetãgua ndive.
Opa ñorãirõhakuéra ruvicha, Joab, Seruiá memby, ha Josafat, Ahilud ra'y, mburuvicha guasu pytyvõhára.
Ahitub ra'y Sadoc ha Abiatar ra'y Ahimélec, pa'ikuéra. Seraías katu mba'e haihára,
ha Joiadá ra'y Benaías, ñorãirõhára ceretéo ha peletéokuéra David rehe oñangarekóva ruvicha. David ra'ykuéra, mburuvichava'ekue.
Peteĩ jey David oporandu: “Oĩpa peteĩ Saúl ñemoñare oikovéva gueteri, ikatu haguã ajapo hese iporãva Jonatán rérape?”
Oĩ peteĩ tembiguái Saúl róga pegua, hérava Sibá. Upéva oñehenói David rendápe. David oporandu chupe: —Ndépa hína Sibá? Ha'e he'i: —Che ha'e.
Upérõ David oporandu chupe: —Oĩ gueteripa Saúl róga rehegua oikovéva, ikatu haguã ajapo hese iporãva Ñandejára rérape? Sibá he'i chupe: —Opyta gueteri peteĩ Jonatán ra'y ikarẽva mokõive ipýgui.
—Mamópa oĩ? —he'i David. —Táva Lodebar héravape, Maquir Amiel ra'y rógape, —he'i chupe Sibá.
Upérõ David he'i ojegueru haguã hendápe,
ha Mefi-Bóset, Jonatán ra'y ha Saúl remineno, oguahẽvo David rendápe, ojayvy omomba'évo chupe. —Mefi-Bóset! —he'i David. —Ere katu che ruvicha guasu, —he'i ha'e.
David he'i chupe: —Ani rekyhyje, ajapose iporãetereíva nde rehe, nde ru Jonatán rérape. Ame'ẽkáta ndéve opa umi yvy nde aguélo Saúl mba'ekue, ha rekarúta opa ára che ndive che mesápe.
Mefi-Bóset katu ojayvy ha he'i chupe: —Mba'ére piko rema'ẽ ko ne rembiguáire, che ruvicha guasu? Che niko jagua re'õnguénte voi.
David katu ohenói Saúl rembiguái Síbape ha he'i chupe: —Ame'ẽ nde jára reminenópepe opa imba'e ha hogagua mba'ekue.
Upévare nde, nde ra'y ha ne rembiguáikuéra, pemba'apóta pe yvýre imba'erã, ha reñongatúta opa mba'e oñemono'õva, okaru haguã nde jára rogagua. Mefi-Bóset katu okarúta opa ára che mesápe. Sibá, oguerekóva 15 ta'ýra ha 20 hembiguái,
he'i Davídpe: —Ojejapóta opa mba'e ereva'ekue ko ne rembiguáipe che ruvicha guasu. Ha Mefi-Bóset okaru jepi opa ára David mesápe ita'ýrakuéra ykére.
Mefi-Bóset Oguereko avei peteĩ ita'ýra imitãva gueteri, hérava Micaías, ha opa umi oikóva Sibá rógape omba'apo Mefi-Bóset peguarã.
Mefi-Bóset katu, ikarẽva mokõive ipýgui oiko Jerusalénpe, okarúgui opa ára David mesápe.
Upe rire omano Nahas, amonítakuéra ruvicha guasu ha oisãmbyhy hendaguépe ita'ýra Hanún.
David katu ikuimba'esegui Hanún, Nahas ra'y ndive, itúva ikuimba'e haguéicha hendive, omondo hendápe hembijokuái omoguahẽ haguã Hanúnpe imba'e mbyasy itúva manóre. Umi David rembijokuái oguahẽvo umi amoníta retãme katu,
amonítakuéra ruvicha he'i Hanúnpe: “Nde piko reimo'ã, ore ruvicha guasu, David ombou hague ko'ãvape oguerúvo imba'e mbyasy omomba'e haguã nde ru amyrỹimente? Oimearã ko'ãva oñembou hína pyrague ramo, oma'ẽ ñemi haguã ñane retãre, ágã upéi ou haguã ñane rundi!”
Upémarõ, Hanún oipokuauka umi David rembijokuáipe, omyakã perõ ha ohendyva'o peteĩ hova iképente, ha omondoro umi ijao heviro'oguy peve. Ha upéicha omondo jey chupekuéra.
David ohendu mba'épa ojehu chupekuéra, ha ha'ekuéra otĩetereiha chugui, he'ikante chupekuéra opyta haguã Jericópe okakuaa jey peve chupekuéra hendyva. Upéi ae oguahẽ haguã hendápe.
Amonítakuéra ohecha kuaa ombopochy hague Davídpe ha upémarõ ohepyme'ẽ 20.000 ñorãirõhára araméope Bet-Rehob ha Sobá pegua, ha Maacá pegua ruvicha guasúpe 1.000 kuimba'e reheve, ha 12.000 kuimba'épe Is-Tob pegua.
Oikuaávo David, omondo chupekuéra Joab iñorãirõhára reheve.
Amonítakuéra oñembosako'i ñorãirõrã itáva renondépe; síriokuéra Sobá ha Rehob pegua ha umi Is-Tob ha Maacá pegua oñemohenda ñúme.
Joab ohechávo oñendyrytaha hese henonde guio ha hapykue guio, oiporavo umi ñorãirõhára Israelgua ipy'a guasuvéva ha oñemobosako'i ondyry haguã síriokuérare.
Pe hembyre oheja ityvýra Abisaípe, ondyry haguã amonítakuérare.
Ha he'i chupe: “Síriokuéra imbaretevérõ che hegui, eju che pytyvõ, amonítakuéra imbaretevérõ nde hegui katu che aháta roipytyvõ.
Néike! Ñandyry katu hesekuéra kyhyje'ỹre, ñane retã ha Tupã távakuéra rayhupápe! Ha Ñandejára tojapo chupe iporãveháicha!”
Upéi Joab osẽ oñorãirõvo síriokuéra ndive, ha ko'ãva oguevi chugui.
Amonítakuéra ohechávo umi síriokuéra oguevi hague, ha'ekuéra avei oguevi Abisai, ha oike itávakuérape. Upémarõ Joab noñorãirõvéi amonítakuéra ndive ha ojevy Jerusalénpe.
Síriokuéra ohecha kuaávo Israelgua ipu'aka hague hesekuéra oñembyaty jey.
Hadad-Ézer ohenoika umi sírio oĩva ysyry Éufrates mboypýri, ha umíva oñembyaty Helam héravape. Omyakã chupekuéra Sobac, upéva opa Hadad-Ézer ñorãirõhára ruvicha.
Oñemombe'u upéva Davídpe ha pya'e ombyaty opa Israel guápe, ohasa Jordán mboypýri ha oguahẽ Helámpe. Upépe síriokuéra oguahẽ Davídpe.
Ipahápe síriokuéra oguevi Israel renondépe, David ojuka haguére hetaetereípe: 40.000 kuimba'e kavaju arigua ha ohundi 700 kárro ñorãirõrã. Hi'ári, David oikutu sírio ruvicha Sobácpe, ha ojuka chupe.
Umi mburuvicha guasukuéra oĩva Hadad-Ézer ndive ohechávo Israelgua ipu'aka hague hesekuéra, ombopo'i Davídgui, ojerure opa haguã ñorãirõ ha opyta ipoguýpe. Upe guive síriokuéra okyhyje oipytyvõ haguã amonítakuérape.
Peteĩ jey, ára yvoty jave, upérõ niko mburuvicha guasukuéra osẽ jepi ñorãirõháme, David omondo Joab ha mburuvichakuérape, opa ñorãirõhára Israelgua ndive. Ohundi hikuái amonítakuérape ha omongora itáva Rabá. David katu opyta Jerusalénpe.
Peteĩ ka'aru David opu'ãvo ike asajégui, oguata hóga guasu ape ári ha ohecha upégui peteĩ kuña porãite ojahúva.
David oporandu mávapa pe kuña, ha oje'e chupe upéva Betsabé Eliam rajy ha Urías hitíta rembireko.
David ogueruka pe kuña ha oñeno hendive; upe rire pe kuña oho jey hógape.
Betsabé opyta hye guasu ha omombe'uka Davídpe.
Upérõ David he'ika Joábpe ombou haguã hendápe Urías, pe hitítape, ha péicha ojapo Joab.
Ou rire Urías David oporandu chupe mba'éichapa oiko Joab ha ñorãirõhárakuéra, ha mba'éichapa oho hína pe ñorãirõ.
Upéi he'i chupe oho haguã hógape ojepyhéi ha opytu'umi. Urías osẽ rire mburuvicha guasu rógagui, David oguerahauka chupe hógape jopói ramo tembi'u imeságui ho'u haguã.
Urías katu oñeno mburuvicha guasu róga rokẽme tembiguáikuéra apytépe ha ndohói hógape.
Oñemombe'úvo Davídpe Urías ndohói hague hógape, David oporandu chupe: —Mba'ére piko nderehói nde rógape, ko mombyry etégui rejúva?
Urías he'i chupe: —Tupã karameguã ha upéicha avei Israel ha Judá pegua ñorãirõhárakuéra oiko enramáda guýpente; che ruvicha Joab ha mburuvichakuéra ñúmente oke, ha piko che aikéta che rógape akaru, ha'u kaguy ha añeno che rembireko ndive? Ndajapói chéne upéva mba'eveichavérõ, nde che ruvicha guasu!
David katu he'i chupe: —Epyta gueteri ore ndive ko árape ha ko'ẽrõ romondo jeýta. Ha upéicha Urías opyta Jerusalénpe upe ára ambue peve.
David omboguapy chupe imesápe okaru ha ho'u haguã kaguy hendive ha omonga'u chupe. Pyhare oguahẽvo Urías opyta jey oke tembiguáikuéra apytépe ha ndohói hógape.
Upe ára ambuépe David ohai peteĩ kuatiañe'ẽ Joábpe ha omondo chupe Urías rupi.
Upe kuatiápe he'i: “Pemoĩ Uríaspe tenonde upe iñarõvehápe ñorãirõ ha upéi peheja chupe ha'eño tomano ñorãirõháme.”
Upéicha rupi, Joab omongora vove pe táva ondyry haguã hese, omoĩ Uríaspe ha'e oikuaahápe oĩha umi táva pegua ñorãirõhára ipy'a guasuvéva.
Umi ñorãirõhára osẽ ondyry haguã Joab rehe ha ojuka ñorãirõhára mbovymíme Joab ndivegua, ha ijapytépekuéra ojuka avei Uríaspe.
Joab omondo David rendápe hembijokuái omombe'u haguã chupe umi mba'e ñorãirõ rehegua,
ha he'i chupe upéicha: “Remombe'upa vove mburuvicha guasúpe umi mba'e ñorãirõ rehegua,
ikatu mba'éko ipochy ha he'i ndéve: ‘Mba'ére piko peñembojaeterei pe távare? Ndapeikuaái piko ha'ekuéra opoitaha pende ári korapy jere yvatégui mba'e pohýi pende juka haguã,
ojapo haguéicha táva Tebés héravape, peteĩ kuña ojukárõ guare Abimélec Jerubaal ra'ýpe opoívo hese korapy jere yvate árigui ita ojeporúva mba'e myangu'ihápe? Ha mba'ére peñembojaeterei pe tápia rehe ra'e?’ Upérõ eréta chupe: ‘Omano avei ningo ne rembiguái Urías, pe hitíta, nde che ruvicha guasu.’”
Upe tembijokuái oho ha oguahẽvo omombe'u Davídpe opa mba'e Joab he'iva'ekue chupe. David katu ipochyeterei Joab ndive ha he'i pe hembijokuáipe: —Maerã piko peñembojaeterei pendyrývo pe távare? Ndapeikuaái piko ha'ekuéra omomboha ñande rehe korapy jere yvate árigui mba'e ikatúva ñande juka, ojehu haguéicha Tébespe, peteĩ kuña ojukárõ guare Abimélec Jerubaal ra'ýpe, omombóvo hese korapy jere yvate árigui peteĩ ita ojeporúva oñemyangu'i haguã? Mba'ére peñembojaeterei pe tápiare ra'e?
Pe tembijokuái he'i chupe: —Ñorãirõhárakuéra osẽva oñorãirõ ore ndive ipu'akátama ore rehe, ore katu romboguevi chupekuéra upe itáva reike peve.
Upérõ umi oguerekóva hu'y opoi korapy jere árigui ihu'ykuéra ore rehe ha oĩ ore ruvicha omanóva, umíva apytépe Urías pe hitíta.
Upérõ David he'i pe tembijokuáipe: —Ere Joábpe ani ojepy'apyeterei ko'ã mba'ére; ñorãirõháme niko ojehúva voínte. Tondyry mbareteve katu pe távare ohundiete peve. Nde katu emokyre'ỹ chupe.
Urías rembireko oikuaa vove iména omano hague, oguerombyasy chupe.
Ohasa rire imba'e mbyasyha ára katu David ogueruka hendápe, omoguahẽ chupe hógape, omenda hese ha ha'e imemby chugui. Ñandejárape katu ombopochy pe David rembiapokue.
Ñandejára omondo maranduhára Natánpe David rendápe. Natán oguahẽ hendápe ha he'i chupe: —Peteĩ távape oiko mokõi kuimba'e: peteĩ ipira pire heta ha ambue imboriahu.
Pe karai ipira pire hetáva oguereko heta ovecha ha vaka,
pe mboriahu katu oguereko peteĩ ovecha ra'ýnte, ojoguava'ekue. Ha'e voi omongakuaa ha pe ovecha ra'y okakuaa hendive ha imitãnguéra ndive, okaru imesápe, hoy'u imbayrúgui ha oke ipohéi.
Peteĩ jey pe karai poguasu rógape oguahẽ peteĩ mbohupa; pe karai katu ndopokoséi ijovecha ha ivakakuérare ha oipe'a pe mboriahúgui ijovecha ra'y omongaru haguã imbohupápe.
David ipochyeterei pe karai ndive ha he'i Natánpe: —Ñandejára oikovéva rehe ha'e ndéve! Pe kuimba'e ojapova'ekue upéicha hapicháre iporã ojejuka!
Ha ohepyme'ẽta irundy jevyve pe ovecha ra'y repykue ndoiporiahurerekói haguére hapichápe!
Upémarõ Natán he'i chupe: —Nde hína upéva! Ha péicha he'ika ndéve Tupã Israel Jára: “Che roiporavova'ekue Israel ruvicha guasúrõ ha roipe'a Saúl pógui.
Ame'ẽ ndéve nde ruvicha róga guasu ha ikuñakuéra ha hi'ári Israel ha Judá retã. Ha ko'ã mba'e michĩrõ guarã gueteri, ame'ẽ mo'ãve ndéve heta mba'e.
Mba'ére aipo ramo remboyke che ñe'ẽ ha rejapo ivaíva che resa renondépe? Rejuka Urías hitítape, reiporúvo amonítakuérape ojuka haguã chupe, ha reñemomba'e hembirekóre.
Che apo'i haguére reipe'ávo Uríasgui hembireko reñemokuña haguã hese, ndojeimo'ãi nde rógagui araka'eve porojuka ha pochy vai.
Péicha he'i Ñandejára: ‘Nde róga teégui amopu'ãta ivaíva nde rehe. Nde resa renondépe ame'ẽta ne kuñakuéra peteĩ nde róga guápe, ha ha'e oñenóta hendivekuéra ára resápe.
Nde rejapo ivaíva ñemiháme, che katu ajapóta nde rehe opa Israelgua renondépe, ára sakãme.’”
David he'i Natánpe: —Ajapo ivaíva Ñandejára renondépe. Natán he'i chupe: —Ñandejára nanenupãmo'ãi ne angaipáre, ha neremanomo'ãi.
Nde ra'y heñói ramóva katu omanóta katuete ivaieterei haguére ko ne rembiapo Ñandejára renondépe.
Natán oho rire hógape, Ñandejára ombohasyete pe mitãme Urías rembirekore imembyva'ekue Davídgui.
Upérõ David oñembo'e Ñandejárape pe mitãre, ndokaruvéi ha oñeno yvýpe pyhare.
Umi mburuvicha oikóva hóga guasúpe ojerure chupe opu'ã haguã yvýgui ha okaru haguã hendivekuéra, ha'e katu nopu'ãséi ha ndokaruséi avei.
Pe mitã omano 7 ára haguépe ha mburuvichakuéra okyhyje omombe'u haguã Davídpe he'ígui ojupe: “Pe mitã oikovépe nopenaséiva'ekue ja'évare chupe; ágã oikuaárõ omano haguépa mba'e ojapóta ijehe?”
David katu ohechávo mburuvichakuéra oñe'ẽ ñemiha oñondive, ohechakuaa pe mitã omano hague, ha oporandu chupekuéra: —Pe mitã omanóma, ajépa? —Hẽe, omanóma, —he'i hikuái chupe.
Upérõ David opu'ã yvýgui, ojahu, oñemohyakuã porã, omonde ijao potĩ, ha oike tupaópe omomba'e guasu haguã Ñandejárape. Upéi oho hógape, ojerure hembi'urã ha oguapy okaru.
Upérõ mburuvichakuéra oporandu chupe: Mba'e piko upe rejapóva ore ruvicha guasu? Pe mitã oikovépe nderekarúi ha rejahe'ova'ekue hese, ha ko'ágã ha'e omanóma ramo repu'ã ha reñemoĩ rekaru!
David he'i: —Pe mitã oikove ramo ndakarúi ha ajahe'ova'ekue aha'arõgui Ñandejára che poriahurereko ramo guarã ha oheja pe mitã oikove.
Ko'ágã omano rire, maerã reípa ndakarumo'ãvéi; ikatúta nga'u piko ou jey ha oiko che ndive? Che aháta ha'e oĩháme aiko haguã hendive, ha'e katu ndoumo'ãvéima araka'eve oiko haguã ko'ápe che ndive!
Upéi David ombovy'a hembireko Betsabépe. Oñeno hendive ha ha'e imemby chugui peteĩ mitã kuimba'e. Kóvape David ombohéra Salomón. Ñandejára ohayhu ko mitãme,
ha upéicha oikuaauka Davídpe maranduhára Natán rupi. Upérõ David, Ñandejára rérape ombohéra pe mitãme Jedidías.
Upe aja Joab ondyry amonítakuéra táva Rabá rehe, ha oĩmarõ oñemomba'e haguã hese,
he'ika Davídpe: “Amongua ruvicha táva guasu Rabá ho'a potaitéma che pópe ha añemomba'éma pe távare oĩháme hi'ykuéra.
Embyaty opa ne ñorãirõhárakuéra ha eju nde, che ruvicha guasu, eñemomba'e hese, ani ajapo che ha amoĩ hese che réra.”
Upérõ David ombyaty opa iñorãirõhára ha oho Rabá gotyo. Ojeity hi'ári ha oñemomba'e hese.
Upéi oipe'a huvicha guasu akãgui jeguaka óro oguerekóva ijehe ita jegua ha ipohýiva 33 kílo, ha omoĩ hikuái David akãre. David oguenohẽ avei pe távagui hetaeterei mba'e jegua,
ha umi opytávape gueteri upe távape oguenohẽ upégui ha omomba'apo siérra, trígo myangu'iha ha háchape, ha avei ladríllo apópe. Upéicha avei ojapo opa táva amonítakuéra mba'ére, ha upéi oho jey iñorãirõhárakuéra ndive Jerusalénpe.
Joab, Seruiá memby, oikuaa David ohecha ga'uetereiha Absalónpe,
ha upérõ ohenoika táva Tecóagui peteĩ kuña upepegua ikatupyrýva mba'e vairã, ha he'i chupe: “Emonde ao hũ ha ejapo ku reñembyasy ramo guáicha; ani reñemohyakuã porã, ikatu haguã rejogua kuña aréma omondéva ao hũ heseguáva manóre.
Upéi tereho mburuvicha guasu rendápe ha ere chupe ko ha'étava ndéve.” Joab he'i rire chupe upe he'iva'erã,
upe kuña Tecoa pegua oho mburuvicha guasu rendápe, oñesũ ha ojayvy henondépe omboja peve isyva yvýre, ha he'i chupe: —Che pytyvõmi kena che ruvicha guasu!
—Mba'épa ojehu ndéve, he'i chupe David. Ha'e he'i: —Che ména omanóma,
ha mokõinte che memby kuimba'e; umíva oñorãirõ oñondive ñúme, ha ndaipórigui oipe'áva chupekuéra ojuehegui, peteĩ ha'ekuérava ojuka ityvýrape.
Ko'ágã opa che rogagua oñemoĩ che rehe ha oipota ame'ẽ chupekuéra pe ityvýra jukaharépe, omyengovia haguã chupe ityvýra manonguére, ha upekuévo oipe'a haguã avei che hegui che memby peteĩmi ha péicha ombogue haguã pe peteĩ tatapỹimi opytáva ha che ména réra ogue haguã avei ko yvy ári.
Upérõ David he'i pe kuñáme: —Tereho katu nde rógape, mba'eve ndojehumo'ãi ndéve. Eheja upéva che pópe.
Pe kuña he'i chupe: —Che jára ha che ruvicha guasu, ndaipotái ho'a nde ha ne retã ári che ha che rogagua rembiapo vaikue, to'ante ore ári opa mba'e.
David he'i chupe: —Oĩrõ he'íva ojapotaha nde rehe ivaíva, eru pévape che rendápe ha ndojapovéi chéne nde rehe mba'eve.
Ha'e katu he'i jey chupe: —Ajerure ndéve che ruvicha guasu, reñembo'e haguã Tupã nde Járape, ani oĩ che rogagua ojukaséva che memby jukaharépe, ha péicha ombotuichave pe ivai oĩmava che ári ojukávo pe che memby peteĩmíme. David he'i chupe: —Ñandejára rérape ha'e ndéve peteĩ ne memby akã raguénte jepe ndo'amo'ãiha yvýre.
Pe kuña katu he'ivénte chupe: —Nde che ruvicha guasu, peteĩ mba'éntena ta'emive ndéve mbykymi. —Ere katu, —he'i chupe David.
Upérõ pe kuña oporandu chupe: —Mba'érepa aipo ramo reheja oike ne akãme upevaiténte avei rejapo haguã Tupã Ñandejára retãre, che ruvicha guasu? Nde voi ere haguéicha, che ruvicha guasu, nde ne rembiapo vai hína nderehejáivo ou jey nde ra'y oikóva tetã mombyrýpe.
Opavave niko, ñaĩ haguéicha ñamanova'erã. Pe y oñehẽva yvýre ha ndaikatuvéiva oñembyaty, peichaite avei hína ñande. Opaichavévo Tupã ndoipe'ái avavégui hekove, oha'ã uvei ikatu haguã upe oikóva mombyry oñemboja jey hendápe.
Che niko aju kuri ne rendápe añe'ẽvo ndéve, che ruvicha guasu, añemongyhyje haguére añe'ẽ haguã ndéve péicha.
Nde rejapysaka ramo che rehe, ikatúta che pe'a upe che renohẽsévagui chéve ha che membýpe ko yvýgui ha'éva Tupã Ñandejára mba'e.
Ko ne rembiguái ohenduse nde hegui ñe'ẽ ombopy'a guapýva chupe. Nde niko reikuaa porã mba'épa iporã ha mba'épa ivai, Tupã remimboúicha. Tupã nde Jára topyta ne ndive, che ruvicha guasu!
David he'i upe kuñáme: —Amba'e porandúta ndéve ha aipota ere chéve opa mba'e. Aníke reñomi che hegui mba'eve. —Eñe'ẽ katu che ruvicha guasu, he'i pe kuña.
Ha David oporandu chupe: —Ajépa Joab hína upe ne mboúva ere haguã chéve ko'ã mba'e? Ha pe kuña he'i chupe: —Upeichaite hína, che ruvicha guasu, upe erehaichaite. Joab hína, upe ne ñorãirõhárakuéra ruvicha, pe che mboúva, ha pe he'iva'ekue chéve opa mba'e ha'eva'erã ndéve.
Ha ojapo ndoipotavéigui oiko umi mba'e ko'ágã oikóva. Nde katu, che ruvicha guasu peteĩ Tupã remimboúicha reikuaa opa mba'e ojehúva ñane retãme.
Upémarõ David he'i Joábpe; —Oĩ porã jeýma opa mba'e. Tereho katu ere mitã rusu Absalónpe ikatumaha ou jey py'a guapýpe.
Upérõ Joab ojayvy henondépe omboja peve isyva yvýre omomba'évo chupe, oguerohory chupe ha he'i: —Ahecha kuaáma rejeroviaha che rehe, che ruvicha guasu; rejapo niko pe ha'ekáva ndéve ikatuha rejapo.
Pya'e oho Joab Guesúrpe omoirũ haguã Absalónpe Jerusalén peve.
David katu he'i oho haguã hógape ha ani oguahẽ hendápe. Upévare Absalón oho hógape ohecha'ỹre itúvape.
Opa Israélpe ndaipóri kuimba'e iporã ha ijukyvéva Absalóngui, ha ojererohoryvéva upévare. Ipýgui iñakãmeve ndaipóri hetére mba'eve ivaíva.
Oikytĩvo iñakã rague, upéva ha'e ojapo jepi áño pahápe ipohýigui chupe. Upe akã rague oipe'áva ipohyive 2 kílogui.
Absalón oguereko mbohapy ta'ýra ha peteĩ tajýra hérava Tamar ha iporãetereíva.
Mokõi áño pukukue Absalón oiko Jerusalénpe ikatu'ỹre oike mburuvicha guasu rendápe,
ha upévare ojerure Joábpe oho haguã David rendápe hérape; Joab katu ndohoséi. Ojerure jey chupe upéva Absalón ha Joab ndohói avei.
Upémarõ Absalón he'i hembiguáikuérape: —Pe Joab kokue oĩ che kokue ykére ha oñotỹ upépe seváda. Tapeho ha pehapy chugui iseváda ty. Absalón rembiguáikuéra oho ha ohapy Joab kokue.
Pya'e oho Joab Absalón rógape ha oporandu chupe: —Mba'érepa ne rembiguáikuéra ohapy che kokue?
Absalón he'i chupe: —Ha'eka ndéve kuri reju haguã che rendápe. Aipota reho David rendápe ha ere chupe, reínte aju hague Guesúrgui. Iporãveva'erã mo'ã apyta upépente. Ahechase mburuvicha guasúpe, ha oimérõ ajapo ra'e ivaíva, ta che juka.
Upérõ Joab oho David rendápe ha omombe'u chupe upe he'ikáva Absalón. David ohenoika chupe. Oguahẽvo Absalón David rendápe ojayvy henondépe omboja peve isyva yvýre. David katu oñañuã ha ohetũ chupe.
Ohasa umi ára ha Absalón oguerekóma ikárro ñorãirõrã ha ikavajukuéra; ha 50 kuimba'e oñangarekóva hese omoirũ chupe.
Opu'ã jepi ko'ẽ mboyve ha oñemoĩ tape ykére upe táva reiképe; ha opa umi oguahẽvape mburuvicha guasu rendápe oguerúvo chupe iñangekói, ohenói jepi ha oporandu chupekuéra moõguápa. Ha umi he'ívape ha'eha peteĩva umi Israel ñemoñaregua,
Absalón he'i chupe: Upe joavy perekóvape, pene rembijerure oĩ hína hekoitépe. Mburuvicha guasu guio katu ndaipóri avave ohenduva'erã pene angekói ha omoĩva'erã opa mba'e hekópe.
Ha upéi ombojoapy jepi: “Che nga'u ra'e pe mbojovakehára ko tetãme, ou haguã che rendápe opa umi ojoavýva, ikatu haguã amohenda chupekuéra hekópe.”
Ha oĩrõ oñembojáva omomaiteívo chupe, Absalón ombohasa chupe ipo, oñañuã ha ohetũ chupe.
Upéicha ojapo jepi opa Israel pegua ndive oúva mburuvicha guasu rendápe ombojovake haguã chupekuéra ijoavy oguerekóvape. Upéicha opa Israel pegua ohayhueterei chupe.
Ohasa rire 4 áño, Absalón he'i mburuvicha guasúpe: —Che ruvicha guasu, ahase Hebrónpe apaga haguã che promesa ajapova'ekue Ñandejárape.
Aimérõ guare sírio retãme, táva Guesúrpe, ame'ẽva'ekue che ñe'ẽ Ñandejárape ohejárõ aju jey Jerusalénpe, amomba'e guasutaha chupe.
—Tereho katu py'a guapýpe, —he'i chupe mburuvicha guasu. Upérõ Absalón oho Hebrónpe.
Ha upekuévo omondo avei hembijokuái opa Israel ñemoñaregua rupi ha he'ika chupekuéra, ohendu vove turu pu, omoherakuã haguã Absalón ojupi hague mburuvicha guasúrõ Hebrónpe.
Ohenói avei 200 karaípe omoirũ haguã chupe Hebrónpe. Umíva oho hendive oimo'ã'ỹre mba'eve ivaíva.
Absalón ohenoika avei peteĩ umi David irũnguéravape, oĩva David ndive oporandu haguã chupekuéra mba'épa iporã ojapo; upéva héra Ahitófel, oikóva itáva Guiló héravape.He'i chupe: ‘Jaha che ndive Hebrónpe’. Péicha upe ñepu'ã mburuvicha guasúre imbareteve ohóvo ha hetave avei ohóvo umi omoirũva Absalónpe.
Peteĩ ñe'ẽ rerahaha he'i Davídpe Israelgua oñemoirũha Absalón ndive.
Upérõ David he'i opa mburuvichakuérape oĩva hendive Jerusalénpe. —Pya'éke ñakañy Absalóngui ko'agãite voi, cháke ñande rupytýrõ ñande jukapáta opavave ko távape ñaimévape!
Ha'ekuéra he'i mburuvicha guasúpe: —Roime rojapo haguãicha nde eréva ore ruvicha guasu.
Upérõ David osẽ opa hogagua ndive, ha oheja 10 ikuñakuéravante, oñangareko haguã pe óga guasúre.
Ha osẽ rire mburuvicha guasu opa iñirũnguéra ndive, opyta hikuái pe ógape oĩva táva rokẽ ypýpe.
Ijykére oñemoĩ opa mburuvichakuéra, ha upe aja opa ceretéo ha peletéokuéra oñangarekóva mburuvicha guasúre ha umi 600 getéo omoirũva'ekue chupe Gat guive ohasa henonde rupi.
Upérõ mburuvicha guasu he'i Itai, upe Gat guápe: —Mba'ére piko reju nde avei ore ndive? Iporãve reho jey ha repyta mburuvicha guasu pyahu ndive. Ipahápe niko nde peteĩ mombyrygua reikóva mombyry ne retãgui.
Kuehénte reguahẽ, ha piko che ajeruréta ndéve reju haguã ore ndive, ku che voi ndaikuaáiva mamópa aháta! Iporãve reho jey ramo ha reraha ne ndive ne retã guápe. Ñandejára ta nde rovasa ha ta ne moirũ opa ára!
Itai he'i chupe: —Ñandejára rérape ha nde rérape, che ruvicha guasu, ame'ẽ ndéve che ñe'ẽ, mamo nde reimehápe, taha'e reikove haguã taha'e remano haguã, upépe oĩta avei ne ndive ko ne rembijokuái.
—Upéicharõ eju ore ndive, he'i chupe David. Upéicha Itai ha opa hendivegua oho David ha iñirũnguéra ndive.
Opavave hasẽ soro. Ohasa hikuái ysyry Cedrón; upéi ohasa mburuvicha guasu, ha opavave oho henonderã yvy ojeiko'ỹha rape gotyo.
Oho avei pa'i Sadoc opa levítakuéra ndive ogueraháva Ñandejára karameguã ñe'ẽ ñome'ẽ rehegua Upéva oheja hikuái pa'i Abiatar ykére, osẽ meve opavave pe távagui.
Mburuvicha guasu katu he'i Sadócpe: —Eraha jeýnte Ñandejára karameguã upe távape. Ñandejára oma'ẽrõ che rehe, che rerojere jeýne ahecha haguã pe karameguã oĩva hendápe.
Ha he'i ramo chéve ndacherayhuveiha, ipópe aime ojapo haguã che hegui ha'e oipotaháicha.
Mburuvicha guasu he'i avei pa'i Sadócpe: —Nde ha Abiatar tapeho jeýnte Jerusalénpe mokõive pende ra'ykuéra ndive. Ndé nde ra'y Ahimaas ndive ha Abiatar ita'ýra Jonatán ndive.
Upe aja che apytáta yvy ojeiko'ỹha rupi oguahẽ meve momarandu pende hegui.
Sadoc ha Abiatar ogueraha jey Ñandejára karameguã Jerusalénpe, ha opyta upépe.
David ojupi yvyty olívo rape rehe pynandi ha hasẽ ohóvo ha iñakã ojaho'i mba'e mbyasýgui. Opa iñirũnguéra ojaho'i avei iñakã ha hasẽ ohóvo hendive.
Oñemombe'úvo Davídpe Ahitófel opu'ãha avei hese oñemoirũvo Absalón ndive, ojerure Ñandejárape ombyai haguã opa mba'e Ahitófel oguerekóva iñakãme.
David oguahẽvo upe yvyty ru'ãme oñemomba'e guasuhápe Ñandejára, osẽ huguãitĩvo Husai, arquítakuéra ñemoñaregua, ijao soropa ha yvy iñakãre mba'e mbyasýgui.
David he'i chupe: —Rejúrõ che ndive nde pohýita chéve;
reho jeýrõ Jerusalénpe katu, upe guive che pytyvõta rembyai haguã umi mba'e oguerekóva iñakãme Ahitófel. Tereho Jerusalénpe ha ere Absalónpe: ‘Che ruvicha guasu, ko ne rembiguái omba'apóta ndéve guarã, omba'apo haguéicha nde rúpe guarã’.
Upépe oĩ pa'i Sadoc ha pa'i Abiatar; umíva che ndivegua. Chupekuéra emombe'u opa mba'érendúva mburuvicha guasu rógape.
Ita'ýrakuéra Ahimaas ha Jonatán oĩva hendivekuéra, tou tomombe'u chéve opa mba'e oĩva.
Husai, David irũ tee, oguahẽ Jerusalénpe Absalón oike vove upe távape.
Ohasa rire David pe yvyty ru'ãgui amo gotyomive, osẽ huguãitĩvo Mefi-Bóset rembiguái Sibá. Ogueru mokõi vúrro oñembyapéva ha hi'árikuéra 200 mbuja, 100 mbujape parral'a ñembopiru pyrégui, 100 yva uperõgua ha peteĩ vakapi kaguy ryru, kaguýgui henyhẽva.
David oporandu chupe: —Maerãpa reru kóva? Ha Sibá he'i chupe; —Vúrrokuéra hína ojupi haguã hi'ári nde rogagua; mbuja ha yva ho'u haguã ñorãirõhárakuéra, ha kaguy hoy'u haguã umi ikane'õva yvy ojeiko'ỹha rupi.
—Mamópa oĩ nde jára remineno, oporandu chupe David. Opyta Jerusalénpe, he'i Sibá, oimo'ãgui ko'ágã Israelgua ome'ẽ jeytaha chupe upe tetã ijaguélo mba'ekue.
—Upéicharõ, he'i chupe David, opytáma ne mba'erã opa Mefi-Bóset mba'ekue. —Hánga'u rema'ẽ che rehe opa ára, che ruvicha guasu, he'i Sibá ojayvývo henondépe.
David oguahẽvo upe héravape Bahurim, peteĩ kuimba'e Saúl róga pegua osẽ upégui. Upéva Guerá ra'y ha héra Simí, ha oñe'ẽ reity,
ha oha'ã ohóvo itápe David ha mburuvichakuérape, pe mburuvicha guasúpe omo'ãro jepe igénte ha umi hese oñangarekóva.
Simí oñe'ẽ reity chupe he'ívo: —Hýpy, nde porojukahára ahẽ! Tereho ko'águi!
Ñandejára omyengoviáma ndéve hetaite Saúl rogaguápe rejuka haguére reiko haguã hendaguépe mburuvicha guasúrõ! Ágã katu Ñandejára ne me'ẽma nde ra'y tee Absalón pópe, ha ápe rerotyryry rehóvo ne ñañangue; nde niko hína porojukahárante voi!
Upérõ Abisai, Seruiá memby, he'i mburuvicha guasúpe: —Mba'ére piko ko jagua re'õngue oñe'ẽ reitýta hína che ruvicha guasúpe? Che rejána tañakã'o chupe peteĩ sapy'aitépe!
David katu he'i chupe: Ko mba'e ndaha'éi pene ndive hína, Seruiá memby. Oimeva'erãko oñe'ẽ pohýi hína chéve Ñandejára he'i haguére chupe ojapo haguã péicha che rehe. Ha upéicharõ, mávapa he'íta chupe mba'érepa ojapo upéva.
Upéi he'i Abisai ha mburuvichakuérape: —Che ra'y tee jepe che jukase hína, ko'ýte che jukaséta peteĩ Benjamín ñemoñaregua! Peheja tojahéi che rehe! Ñandejára niko pe he'íva chupe ojapo haguã!
Ikatu mba'éko Ñandejára, ohechávo mba'eichaitépa ajepy'apy, che rovasa ko'ã ñe'ẽ ko'ágã ahendúva rekovia.
David ha iñirũnguéra oho hapére, Simí oho aja hapykuéri pe yvyty ykére, ojahéi hese, oha'ã itápe ha omopu'ã yvy tĩmbo.
David ha iñirũnguéra oguahẽvo ysyry Jordánpe, ikane'õeterei ha opytu'u upépe.
Upe aja Absalón oike Jerusalénpe ha omoirũ chupe opa Israelgua ha Ahitófel.
Husai, pe arquíta, ha David irũ tee, osẽ Absalón ruguãitĩvo ha osapukái: —Víva ñande ruvicha guasu! Víva ñande ruvicha guasu!
Upérõ Absalón oporandu chupe: —Mba'e piko oiko ne irũ teégui? Mba'ére nderehói hendive?
Mba'eveichave ramo, he'i chupe Husai. Apytase upe Ñandejára ha opa Israelgua oiporavova'ekue ndive.
Ha upéi katu, oimérõ aipytyvõva'erãme, taipytyvõ che irũ tee ra'ýpe. Che amba'apóta ndéve guarã che ruvicha guasu, amba'apo haguéicha nde rúpe guarã.
Upe rire Absalón oporandu Ahitófelpe: —Mba'épa peje chéve jajapo haguã?
Ahitófel he'i Absalónpe: —Eñeno nde ru kuñakuéra ndive, umi ha'e ohejava'ekue oñangareko haguã hóga guasúre. Upéicha opavave Israélpe ohecha kuaáta rembopochy hague nde rúpe ha ikyre'ỹvéta opa umi oĩva ne ndive.
Upérõ omoĩ hikuái Absalónpe guarã peteĩ óga vakapi pe óga ape ári ha upépe Absalón oñeno itúva kuñakuéra ndive opa Israelgua rovake.
Upérõ niko oñeporandu ramo Ahitófelpe, ojeguereko oñeporandu ramo guáicha Ñandejárape. David ha Absalón avei ojeroviaeterei hese.
Upéi Ahitófel he'i Absalónpe: —Eheja taiporavo 12.000 kuimba'e ha ko pyharépe voi asẽta amuña Davídpe.
Ha'e ikangy ha ikane'õma ramo ajeitýta hi'ári ha amongyhyjéta chupe; ha opa iñirũnguéra oguevi ha okañýta. Pe mburuvicha guasúpe añoite ajukáta,
ha upéi amoingo porã jeýta opa tetã guápe ne ndive, ku kuña omenda ramóva oiko porã jeýrõ guáicha iména ndive. Upe nde reipotáva niko hína kóva: peteĩ kuimba'énte tomano, ha opavave topyta py'a guapýpe.
Absalónpe ha opa umi oporoheko mbo'e kuaávape Israélpe iporã upéva.
Absalón katu ohenoika avei Husai pe arquítape, ohendu haguã iñe'ẽ.
Oguahẽvo Husai, Absalón he'i chupe: —Péicha ojapose hína Ahitófel. Mba'épa ere nde: jajapótapa, térã nahániri?
Husai he'i chupe: —Ko'agãite ramo, pe Ahitófel oipotáva naiporãi hína.
Nde niko reikuaa porã, nde ru ha iñirũnguéra ipy'a guasuetereiha; ha ko'ágã oiméne ipochyeterei hína, ku jaguaretéicha ojepe'ava'ekuégui imembykuéra. Hi'arive, nde ru hína peteĩ kuimba'e oiko kuaaetereíva ñorãirõháme, ha ndohasamo'ãi ko pyhare oimehápe reínte.
Ko'ágã voi oiméne okañy hína umi itakua térã ambue henda rupi. Upéi katu, ojekuaa vove oñepyrũvo pe ñorãirõ ho'a hague mbovymi nde reheguáva, oĩne katuete oimo'ãva opa nde rehegua oguevi hague,
ha umi ipy'a guasuve ha iñarõvéva leóngui jepe, ikangýne.
Ehendumi ko ha'éva ndéve: Embyaty opa kuimba'e Israelgua, Dan guive Beerseba peve, tou ne moirũ; umíva niko heta ku yvyku'i ra'ỹi yguasu rembe'ýpe guáicha; ha emyakã chupekuéra ndete voi ñorãirõháme.
Upérõ ñandyrýta nde rúre mamo ha'e oĩháme. Jajeitýta hi'ári ku ysapy ho'aháicha yvy ári ha ndopytamo'ãi hekove ha'e térã peteĩnte jepe umi iñirũnguéragui.
Okañýrõ jepe peteĩ táva guasúpe, opa Israelgua jaraháta sã poguasukuéra ha jarotyryrýta peteĩ-teĩ umi ita korapy jere pegua ysyry peve, jaheja'ỹre upépe peteĩ itánte jepe.
Absalón ha opa Israel guápe iporãve upe he'íva Husai, pe he'iva'ekuégui Ahitófel. (Ñandejára niko he'íma ra'e ipy'apýpe ombyaitaha upe he'íva Ahitófel, ohundi haguã Absalónpe. Absalón ojapo rire pe he'íva Ahitófel, osẽ porãva'erã mo'ã chupe.)
Upéi Husai omombe'u pa'ikuéra Sadoc ha Abiatárpe upe Ahitófel he'iva'ekue ojejapo haguã,
omomarandu pya'e haguã Davídpe, he'ikávo chupe ani ohasa pe pyhare umi ñu perõ rupi, ha ohasa haguã katuetei Jordán mboypýri, ani haguã ojejuka ha'e ha iñirũnguéra.
Ahimaas ha Jonatán oĩ En-Roguélpe ndoipotáigui avave ohecha chupekuéra pe távape; upévare peteĩ mitãkuña oho upépe omomarandúvo chupekuéra ha ha'ekuéra oho pya'e omomarandúvo mburuvicha guasu Davídpe.
Peteĩ mita'i katu ohecha chupekuéra osẽnguévo ha oho omombe'u Absalónpe. Upérõ ha'ekuéra oiko pya'e ha oike peteĩ karai Bahurim pegua rógape ha okañy peteĩ ykua korapýpe oĩvape.
Ha'ekuéra oike rire, upe karai rembireko omoĩ pe ykua jurúpe imbotyha ha omyasãi hi'ári trígo jejykýi pyre. Ha upéva ndohechái avave.
Oguahẽvo umi Absalón irũnguéra, oporandu hikuái upe kuñáme: —Mamópa oĩ Ahimaas ha Jonatán? —Ohasa hikuái ko'arupi yvy ojeiko'ỹha gotyo, he'i chupekuéra upe kuña. Absalón irũnguéra oho hekávo, ha ndojuhúima ramo oho jey Jerusalénpe.
Ha'ekuéra oho rire, Ahimaas ha Jonatán osẽ pe ykuágui ha pya'e oho omomarandúvo mburuvicha guasu Davídpe: he'i chupe hikuái opu'ã pya'e haguã ha ohasa ysyry mboypýri, Ahitófel he'i haguére oñendyry haguã hesekuéra.
Upérõ David ha iñirũnguéra opu'ã pya'e ha ohasa ysyry Jordán mboypýri. Upe ára ambuépe ndaiporivéi avave ohasa'ỹva'ekue.
Ahitófel ohechámarõ ndojejapoiha upe ha'e he'iva'ekue, ombyape hymba vúrro, ojupi hi'ári ha oho hógape upe távape ha'e heñói haguépe, ha omoĩmba rire hekópe umi mba'e hóga pegua, ojejuvy. Upéicha omano ha oñeñotỹ itúva oñeñotỹ haguépe.
David oguahẽ upe héravape Mahanaim, Absalón ohasa jave ysyry Jordán opa Israelgua ndive.
Absalón omoĩ ñorãirõhára ruvicha ramo peteĩ kuimba'épe hérava Amasá, Joab rendaguépe. Amasáva'ekue peteĩ ismaelíta, hérava Itra, ra'y. Itra oñemokuñava'ekue Abigail rehe; Abigailva'ekue Nahas rajy ha Seruiá kypy'y; Seruiá hína Joab sy.
Absalón oñemohenda Israelgua ndive Galaad yvýpe,
ha David oguahẽvo Mahanaímpe, osẽ huguãitĩvo Sobí, Nahas ra'y; upéva Rabá pegua, oĩva tetã Amónpe; osẽ avei Maquir, Amiel ra'y, Lodebar pegua; ha Barzilai, Roguelim pegua, oĩva Galaádpe.
Ha'ekuéra ogueraha chupe tupa, ña'ẽ, japepo ñai'ũ; avei trígo, seváda, trígo ku'i, trígo maimbe, kumanda, kumanda yvyra'i,
eíra, kesu pyahu vaka kambýgui ha kavara kambýgui, ho'u haguã David ha iñirũnguéra, he'ígui hikuái ipy'apýpe, ha'ekuéra oiméne haguã ikane'õ, iñembyahýi ha ijyuhéi, oúgui yvy ojeiko'ỹhágui.
David ipirĩmbaite, ojupi ikotýpe oĩva pe okẽ ári ha oñemoĩ ojahe'o. Ha oguata aja he'i jepi: “Absalón, che ra'y! Absalón, che ra'y! Hánga'u che amano ra'e ne rendaguépe! Che ra'y, Absalón, che ra'y!”
Ojekuaa vove David ojahe'oha omano haguére ita'ýra Absalón, ojeho oñemombe'u Joábpe. Upéicha rupi upe árape upe vy'a opa vy'a'ỹme.
Umi ñorãirõhára oike ñemi pe táva guasúpe, ha opavave oike tĩndyhápe ku ojeguevi ramo guáicha ñorãirõme.
Upe aja upe David ojehova ñomi ha osapukái soro: “Absalón, che ra'y! Absalón, che ra'y, che ra'y!”
Upémarõ Joab oho David rógape ha he'i chupe: —Nde che ruvicha guasu remotĩ ne rembiguáikuéra, ko árape nde rekove oipysyrõva'ekuépe, ha avei nde ra'y, nde rajy, ne rembireko ha ne kuñakuéra rekove.
Nde, che ruvicha guasu, rehechauka ko árape, mba'eveteha ndéve guarã mburuvichakuéra ha hembiguáikuéra. Rehayhu niko umi ndaija'éivape nde rehe ha nanda'éi umi nde rayhúvare. Ko árape ahecha kuaa, che ruvicha guasu, iporãveva'erã mo'ã hague ndéve guarã, Absalón oikove ramo ha ore romanomba ramo.
Esẽke ko'agãite voi, che ruvicha guasu, emokyre'ỹ ne ñe'ẽme nde reheguakuérape. Upeicha'ỹ ramo ko pyharépe avave ndopytamo'ãi ne ndive. Kóvata hína ndéve, che ruvicha guasu, upe ivaivéva opaite mba'égui rerohasava'ekue ne mitã rusu guive ko'agãite peve!
Upérõ David opu'ã ha oho oguapy táva rokẽme. Ojekuaa vove David oguapyha táva rokẽme, opavave oho oñemoĩ henondépe. Umi Israelgua ohopa ra'e hógakuérape.
Ha opa Israel ñemoñaregua rupi oje'e: “Mburuvicha guasu David ñande pe'ava'ekue umi filistéo ñande rehe ija'e'ỹva poguýgui. Ha upéicha ramo jepe Absalón rehehápe osẽ manteva'erã kuri hetãgui.
Ha ita'ýra Absalón, ñande ñamopu'ãva'ekue ñande ruvicha guasúrõ, omano ñorãirõháme. Mba'e ñaha'arõ aipo ramo jaru jey haguã mburuvicha guasu Davídpe?”
Ko ñe'ẽ iñasãiva opa rupi Israel pýre oguahẽ mburuvicha guasu David róga peve. Upérõ ha'e he'ika pa'ikuéra Sadoc ha Abiatárpe: “Peñe'ẽ myakãhárakuéra Judá pegua ndive ha peporandu mba'épa oha'arõ hikuái che reroguahẽ jey haguã che róga guasúpe;
peje chupekuéra ndaiporiha mba'érepa oñembotapykue che reraha jey haguã, ku ha'ekuéra che pehẽngue teéva.”
He'ika avei Amasápe: “Nde hína che ruguy tee ha upévare águive ndéta hína che ñorãirõhára ruvicha, Joab rendaguépe. Ha ndajapóirõ péicha, Ñandejára ta che nupã.”
Péicha ombopy'a peteĩ kuimba'ekuéra Judá guápe ha opavave, oĩ haguéicha, he'ika mburuvicha guasúpe ou haguã opa mburuvichakuéra reheve.
Upérõ David ou jey ha oguahẽ ysyry Jordánpe. Umi Judá pegua katu oho Guilgálpe huguãitĩvo, ombohasa haguã chupe ysyry Jordán.
Ha Simí, Guerá ra'y, Benjamín ñemoñaregua, ha Bahurim pegua, oho pya'e kuimba'ekuéra Judá pegua ndive, David ruguãitĩvo.
Omoirũ chupe 1.000 kuimba'e Benjamín pegua. Ha Sibá, Saúl róga pegua tembiguái, ha hendive 15 ita'ýra ha 20 hembiguái, oguahẽ Jordánpe David mboyve,
ha ohasa mboypýri oipytyvõ haguã David róga guápe pe ysyry jehasápe, ha péicha oñemoĩ porã haguã hendive. Ohasáta vove David ysyry Jordán, Simí ojayvy henondépe,
ha he'i chupe: —Ajerure ndéve, che ruvicha guasu, reñembyesarái haguã che rembiapo vaikuégui, ajapova'ekue nde rehe, che ruvicha guasu resérõ guare Jerusaléngui. Ani nde py'aro che ndive,
che voi niko ahecha kuaáma ajapo vai hague, ha opa José róga guágui, che raẽvete asẽ rohuguaitĩvo, che ruvicha guasu.
Upérõ Abisai, Seruiá ra'y, he'i: —Ndojejukáiva'erãpa Simí, ojahéi haguére mburuvicha guasúre, Tupã oiporavova'ekuépe?
David katu he'i: —Kóva ndaha'éi hína pene ndive, Seruiá ra'ykuéra! Mba'érepa peñemoĩ che rehe? Ko'ágã aikuaa porãma cheha Israel ruvicha guasu, ha upévare avave Israelgua nomanomo'ãi ko árape.
Upéi oñe'ẽ Simeípe ha he'i chupe nomanomo'ãiha.
Osẽ avei huguãitĩvo Mefi-Bóset, Saúl remineno. David osẽ guive ou jey peve, tesãi reheve, ndojepyhéiri, noikytĩri hendyva ha ndojoheivéi ijao.
Ha oúvo Jerusalénpe ohuguãitĩvo mburuvicha guasúpe, kóva he'i chupe: —Mefi-Bóset, mba'érepa nderejúi ra'e che ndive?
Ha'e he'i chupe: —Che rembiguái che mbotavy, che ruvicha guasu. Che karẽgui ha'e chupe ombyape haguã chéve che rymba vúrro ajupi haguã hi'ári ha aha haguã ne ndive.
Ha'e katu oñe'ẽ vai ndéve che rehe. Nde katu, che ruvicha guasu, peteĩ Tupã remimboúicha hína, ha rejapóta pe rejuhu porãvéva.
Ha opa che rogagua, che ru guio, ojejukava'erã mo'ã ramo jepe, opu'ã haguére nde rehe, nde che renóiva'ekue akaru haguã ne ndive ne mesápe. Mba'e piko che aipotaveva'erã mo'ã rejapo che rehe, che ruvicha guasu?
David he'i chupe: —Topytánte péicha opa mba'e. Ha'éma kuri nde ha Sibá peñomboja'o haguã umi yvýre.
Mefi-Bóset katu he'i chupe: —Topytánte chupe opa mba'e. Chéve iporãma rohechávo ne resãiha reju jeývo nde róga guasúpe.
Barzilai Galaad pegua katu, ou ra'e Rogelímgui omoirũ haguã mburuvicha guasúpe Jordán jehasápe, ha he'i haguã chupe upépe imaitei paha.
Ha'e itujáma, oguereko 80 áño, ha David oĩ aja Mahanaímpe, ome'ẽva'ekue chupe opa mba'e oikotevẽva, ipira pire heta niko.
David he'i upérõ Barziláipe: —Ejúna che ndive Jerusalénpe ha upépe añangarekóta nde rehe.
Barzilai katu he'i chupe: —Ndaikove are mo'ãvéima ko, aha haguã ko'ágã Jerusalénpe ne ndive, che ruvicha guasu,
arekóma niko 80 áño ha ndaheguasu véima chéve mba'eve ha'úva térã hay'úva ha ndaikatu véima ha'e hépa térãpa ndahéi; ndaikatu véima avei ahendu umi kuimba'e térã kuña purahéi. Maerãpa aháta che pohýi rei ndéve, che ruvicha guasu?
Che niko ajúnte romoirũvo rehasa haguã ysyry Jordán, che ruvicha guasu, ha natekotevẽi reme'ẽ chéve mba'eve upévare.
Taha jeýnte na che távape amano ha añeñotỹ haguã che ru oñeñotỹ haguépe. Ha kóina ápe rereko, che ruvicha guasu, ambue ne rembijokuairã che ra'y Quimham. Toho ne ndive, che ruvicha guasu, ha ejapo hese pe rejuhu porãvéva.
David he'i chupe: —Tou che ndive Quimham, ha ajapóta hese upe iporãvéva ndéve. Ha opa mba'e rejeruréva ame'ẽta ndéve.
Opavave ohasa Jordán mboypýri. Ha ohasa rire David, ohetũ Barziláipe ohokuévo. Upérõ Barzilai oho jey hógape.
David katu oho Guilgal gotyo, ha omoirũ chupe Quimham, opa Judagua ha mbytere Israelgua.
Upérõ opa Israelgua oho David rendápe ha he'i chupe: —Mba'érepa ore ryvykuéra Judagua oñemomba'éta nde rehe, ore ruvicha guasu, ha ha'ekuérata umi ne moirũva, ndéve, nde rogagua ha mburuvichakuérape rehasa haguã y Jordán mboypýri?
Umi Judagua he'i Israel guápe: —Pe David ha'égui ore ñemoñaregua. Ha ndaipóri niko mba'érepa pende pochy. Oréve nga'u piko ore mongaru David, térã piko oime ore roipyhýva ore mba'erã?
Umi Israelgua katu he'i —Pe David ore mba'eteve hína pende hegui, ha ore ñemoñaregua hetave hína, ha ore pende ryke'y. Mba'érepa upéicharõ ore apo'i. Ore raẽvete ro'e kuri ou jey haguã ore ruvicha guasu. Umi Judagua katu oñe'ẽ api mbareteve umi Israel guápe.
Peteĩ tekove ahẽ Benjamingua, hérava Sebá, Bicrí ra'y, oĩ upérõ Guilgálpe. Ko Sebá ombohuguy raku umi tetã guápe opu'ã haguã David rehe, he'ívo: “Ñande ndajarekói mba'eve David, Jesé ra'y ndive! Jahapa katu ñande rógape Israelgua!”
Opa Israelgua ojei Davídgui oho haguã Sebá, Bicrí ra'y, ndive. Judagua katu, Jordán guive Jerusalén peve, oho huvicha guasu ndive.
David oguahẽ rire hóga guasúpe Jerusalénpe, ogueraha umi 10 ikuñáme ohejava'ekue oñangareko haguã hógare, ha oñangarekouka hesekuéra peteĩ ógape. Upépe oñangareko hesekuéra, ha ndoikovéi hendivekuéra. Upéicha ha'ekuéra opyta oiko upépe kuñakuéra imenave'ỹvaicha, omano meve.
Upéi David he'i Amasápe: —Embyaty kuimba'ekuéra Judá guápe ha mbohapy ára haguépe eju ko'ápe hendivekuéra.
Amasá oho ombyatývo chupekuéra, ha oiko mbegue. Ohasa umi mbohapy ára ha ndoúi gueteri.
Upérõ David he'i Abisaípe: —Sebá ñane mbyaivéta hína Absalóngui. Emyakã che ñorãirõhárakuérape ha emuña chupe ani oike jepe peteĩ táva guasúpe ikorapy jerévape, ha okañy ñande hegui.
Joab irũnguéra, ceretéo ha peletéokuéra mburuvicha guasúre oñangarekóva, ha umi ñorãirõhára ipy'a guasuvéva reheve, osẽ Jerusaléngui Abisai ndive, Sebá muñávo.
Oĩmarõ hikuái pe ita guasu ypýpe Gabaón pegua, Amasá ohuguãitĩ chupekuéra. Joab oguereko ijehe ijao ñorãirõrã, iku'a jopyhágui osãingo ikyse puku hyrúpe; ohekýi haguã omyatãnteva'erã iguy gotyo.
Joab ipojái ipo akatúpe Amasá rendyváre ohetũ haguã chupe ha he'i: —Mba'e teko che ryke'y, ne resãintepa?
Amasá noma'ẽi pe kyse puku Joab oguerekóvare. Upeichaháguinte Joab oikutu chupe hyépe, ha Amasá ryekue oñehẽmba yvýre. Upepete voi Amasá ho'a omano, tekotevẽ'ỹre Joab ombojo'ave chupe. Upéi Joab ha ityvýra Abisai oho hapére omuñávo Sebá, Bicrí ra'ýpe.
Upérõ peteĩ umi Joab irũnguérava oñemoĩ Amasá retekue ykére ha he'i: —Oĩva Joab ha David ndive, toho Joab rapykuéri!
Amasá retekue katu oĩ pe tape mbytépe, huguypa hína; ha pe kuimba'e ohechávo opavave opytaha upépe, omoĩ pe Amasá retekue tape yképe ha ojaho'i peteĩ ahojápe, ohecha kuaa niko opa oguahẽva opytaha oñembo'y ijykére.
Omboyke rire chupe upe tapégui, ohasapa umi ohóva Joab rapykuéri omuñávo Sebápe.
Sebá ohasa opa Israel ñemoñaregua rupi, oguahẽ meve upe táva Abel-Bet-Maacá héravape. Ha opa Bicrí ñemoñare oñembyaty ha oike hendive upe távape.
Joab irũnguéra oguahẽvo Abel-Bet-Maacápe, omopu'ã hikuái yvy korapy jerére ondyry haguã pe távare, ha upéi opavave oñeha'ã oity haguã yvýre pe korapy jere yvate.
Upeichahágui, peteĩ kuña itekovéva osapukái pe táva korapy jere yvate ári guive: —Pe che rendumi, pe che rendumína! Peje Joábpe toñembojami, añe'ẽse hendive.
Joab oñemboja ha pe kuña oporandu chupe: —Nde piko hína Joab? —Che ha'e, —he'i Joab. Pe kuña he'i chupe: —Rehendúpa ko ne rembiguái ñe'ẽ? —Ahendu, —he'i ha'e.
Pe kuña he'i jey: —Ymave oje'émiva'ekue: “Oikuaaséva peteĩ mba'e, toporandu Abélpe.” Ha péicha oñemoĩ hekópe upe mba'e.
Ore táva hína umi heko kirirĩve ha jeroviahavéva rehegua oĩva Israélpe. Ha peteĩ umi itenondevéva rehegua! Nde katu rehundise reína ore hegui. Mba'érepa rehundise ko táva Ñandejára mba'éva?
Joab he'i chupe: —Mba'eveichavérõ! Ndohasái voi kuri che akãre ahundívo pende táva.
Ndapévai hína upe roipotáva. Oĩ peteĩ kuimba'e Efraín ñemoñaregua hérava Sebá, opu'ãva'ekue David rehe. Peme'ẽ chéve upéva ha aháta pende távagui. —Romombóta ndéve iñakãngue ko korapy jere yvate ári guive, he'i chupe upe kuña.
Upe vove upe kuña oho omoñemoĩ peteĩ ñe'ẽme umi táva guápe. Oñakã'o hikuái Sebápe ha omombo Joábpe iñakãngue. Upérõ Joab he'i oñembopu haguã turu ojeho haguã upégui. Opavave ojei pe távagui ha peteĩ-teĩ oho jey hóga gotyo. Joab katu oho jey Jerusalénpe oñe'ẽ haguã David ndive.
Joab opyta opa ñorãirõhára Israelgua ruvicha ramo. Benaías, Joiadá ra'y katu, omyakã ceretéo ha peletéokuérape.
Hadoram, mburuvicha oporohenóiva tembiaporã. Ha Josafat, Ahilud ra'y, David pytyvõhára.
Sevá pe mba'e haihára, Sadoc ha Abiatar katu, pa'ikuéra.
Irá, táva Jaír pegua, pa'i avei, David oiporavóva ipa'irã.
David opurahéi Ñandejárape, ha'e oipysyrõ ramo guare chupe Saúl ha opa hese ija'e'ỹva pógui.
He'i upéicha: “Che Jára, che mo'ãhára, kyhyje'ỹre aikohápe, jejopy vaihágui che pe'áva,
che Tupã, Itakua akañyháme, che rete mo'ãha, che pysyrõva pyapy mbaretépe, che róga yvatete kyhyje'ỹre aikohápe, che rundiséva pógui che pysyrõva.
Añembo'e Ñandejárape, chupe jaropurahéiva'erã. Ha'e, che pe'a umi che rayhu'ỹvagui.
Ñemano ojerepa che rehe, mba'e vai ysyrýicha ou che ári.
Pe mano iñuhãme che reity, ha upépe añeñapytĩ su'u!
Vaípe ajecha ha Ñandejárape asapukái. Chupe ajerure che pytyvõ haguã. Tupao guive che rendu, ijapysápe oguahẽ che remiandu.
Upérõ hatãite yvy oryrýi, ha yvága pyenda jepe ovava, Tupã ipochy vaígui oityvyro.
Itĩgui osẽ tatatĩ, ijurúgui tata rendy, tatapỹi opa rupi isarambi!
Pe poyvi ojaho'íva yvága oipe'a ha oguejy. Ipy guýpe oĩ arai anambusu!
Ojupi ha oho tekove ipepóva ári. Yvytu pepo ári ojehecha oveve oho.
Pytũme oñeñuãmba, arai ypytũ ýgui henyhẽva hese ojere.
Peteĩ mba'e rendy otiripáva, osẽ ha'e oĩhágui, ha oky tatapỹi rendy!
Tupã, yvatete oĩva yvágagui oñehenduka ára sunúicha,
ihu'ýicha opoi ára vera, che rehe ija'e'ỹvape omboguevi sarambikuépe,
Ñandejára hatã osapukái, yvytu hatã oipeju, ykuéra oguevi ha opyta hendague, yvy rugua opyta ojekuaa.
Tupã oipyso chéve ipo ha che rupi, ysyry pypukúgui che renohẽ,
che pe'a umi kuimba'e imbaretévagui, che rehe ija'e'ỹva che hegui imbareteve.
Okáre che renohẽ, che rayhúgui che renohẽ jejopy vaígui.
Che renohẽ akyhyje'ỹ haguãme, ha'e che rayhúgui che pe'a!
Che reko potĩgui Ñandejára omyengovia chéve,
che niko Ñandejára rapére aguata, Tupã rehe ndajahéiri araka'eve!
Che ñe'ãme areko opa hembiapoukapy, araka'eve ndajeíri hembipotágui!
Teko potĩ asýpe aguata henondépe, teko añágui mombyry aiko.
Ñandejára omyengovia chéve che reko potĩ haguére.
Nde che Jára, heko jeroviaháva ndive nde reko jeroviaha, nde reko potĩ asy, heko potĩ ndive,
Imboriahúvape reipe'a ivaívagui, ojejapóvape remotĩ.
Reipysyrõ umi heko mirĩvape, ha umi itĩ pu'ãvape reity yvýre.
Ñandejára, nde hína upe che resapéva. Tupã, nde upe iñypytũha chéve remyesakãva.
Che pytyvõ rupi andyrýne che rehe ija'e'ỹvare, ha itáva korapy jere ári ajapyharáne.
Tupã rape ndaipóri ojoavyha. Jarovia kuaa upe Ñandejára he'íva ojapotaha. Tupã oñangareko umi hendápe oguahẽvare.
Mávapa Tupã, ndaha'éirõ nde, che Jára? Oĩpa ambue tupã ikatúva ñane mo'ã?
Tupã upe che mbopy'a guasúva ha'e che mboheko potĩva,
upe guasúicha che mokyre'ỹva, ha yvate aĩ ramo che jokóva,
che mbokatupyrýva ñorãirõme, ha che mombarete aipepy haguã hu'y poiha vrónse.
Nde upe che mo'ãva ha jejopy vaígui che pe'a, ha nde py'a porãgui che myakã rapu'ã.
Rembovevýi che raperã, ha nderehejái che pysyrỹi.
Amuña che rehe ija'e'ỹvape ha ahundi chupekuéra, ha ahundipaite rire ae aju jey.
Aity yvýre chupekuéra ha amyangu'ipaite! Nopu'ãvéi ha ahasa hi'árikuéra!
Nde che mombarete ñorãirõháme; umi opu'ãvape remokarapã che renondépe,
che renondégui oguevi che rehe oñemoĩva, upéicha ahundi che rehe ija'e'ỹvape.
Osapukái hikuái oñepytyvõ haguã chupekuéra, ndaipóri avave ohendúva. Tupãme osapukái hikuái, ha'e nopenái hesekuéra.
Amyangu'i chupekuéra yvyku'i ra'ỹicha, tuju tapépe guáicha hesekuéra apyrũmba!
Nde, che retãgua ñorãirõgui che pe'a, tetãnguéra ruvichárõ che moĩ, ha tapicha aikuaa'ỹva oiko che rembiguáirõ.
Maymávante che momba'e, che rendúvo, ojapo upe ha'éva,
tetã ambuegua ipy'a kangypa, ha oryrýi osẽvo ikañyhágui.
Toikove Ñandejára, che pytyvõhára. Toñemomba'e Tupã che pe'áva ivaívagui!
Ha'e hína Tupã omyengoviáva umi che muñávape, ha omoĩ che poguýpe tetãnguéra.
Ha'e che pe'a che rehe ija'e'ỹvagui, umi che rehe opu'ãva'ekuégui. Nde, che Jára, che pe'a kuimba'e ipochy vaívagui!
Romomba'éne opa rupi, ha nde réra aropurahéine Tupã.
Nde reme'ẽ ipu'aka haguã ñorãirõme opavavére, upe mburuvicha guasu reiporavova'ekuépe, ha opa ára mborayhu rehechauka David ha iñemoñarépe.”
Ko'ãvava'ekue David ñe'ẽ paha:David, Jesé ra'y,kuimba'e Tupã ohupiva'ekue yvate,mburuvicha guasu, Tupã Jacob Jára,oiporavova'ekue,Israel purahéi opurahéi re'ẽva'ekue,he'i kóicha:
Ñandejára Espíritu oñe'ẽ che rupi; iñe'ẽ oĩ che jurúpe.
Tupã Israel Jára oñe'ẽma, Israel mo'ãhára he'i chéve: upe oisãmbyhýva yvypórape oiporúvo po joja, upe oisãmbyhýva, Tupãme omomba'évo,
ha'éta ko'ẽtĩ sakãicha, ha kuarahy rendýicha peteĩ ára ijarai'ỹvape, omoheñóiva kapi'i rovyũ oky rire.
Upévare che ñemoñare oguapy hatã, Tupã ári oñemopyenda, ha'e niko ome'ẽ chéve iñe'ẽ ára pave'ỹmeve guarã, hekoitépe oĩva ha oñeñongatu porãva, ha'e che myakã rapu'ãmbaite, ha ha'e rupi oiko opa mba'e aipotáva.
Ha opa umi mba'e vai apoha, ha'éta ñuatĩcha ytýpe oñemombóva, avave hesekuéra ipojai'ỹva.
Hesekuéra ojepoko fiérro térã kyse yvukúpe mante, ha oñemombo tatápe, okaipa haguã.
Ko'ãva hína David ñorãirõhára ipy'a guasuvéva réra: Is-Bóset, hacmoníta, umi mbohapy kuimba'e ipy'a guasuvéva ruvicha; peteĩ jey ojuka ikyse yvukúpe 800 kuimba'e.
Hapykuéri ou Eleazar, Dodó pe ahohíta ra'y, upéva peteĩ umi mbohapy ipy'a guasuvévagui. David ndive oĩ Pas-Damim héravape, filistéokuéra ijatýrõ guare upépe ñorãirõrã, ha Israelgua oguevírõ guare.
Ha'e katu opyta hatã upépe ha ojuka hetaeterei filistéope, ijyva kangypa peve. Upe árape Ñandejára ohundiete filistéokuérape. Upéi umi ñorãirõhára oho Eleazar ndive oñemomba'e haguã umi mba'e filistéo ohejava'ekuére.
Eleazar rire ou Samá, Agué ra'y, araríta. Filistéokuéra ijatýrõ guare upe Lehi héravape, peteĩ kumandatýpe, Israelgua oguevi chuguikuéra.
Samá katu opyta upépe ha omboguevi filistéokuérape. Upe árape Tupã ohundiete filistéokuérape.
Peteĩ jey oiko aja kóga ñemono'õ, mbohapy umi 30 ipy'a guasuvéva apytégui oho pe ita guasúpe ojotopa haguã David ndive oĩva Adulam itakuápe. Filistéo ñorãirõhárakuéra oñemohenda ra'e Refaim ñúme.
David oĩ táva mbaretépe, ha peteĩ filistéokuéra aty katu oĩ Belénpe.
Ha David he'i: “Hay'usetépa pe ykuágui oĩva Belén rokẽme!”
Upérõ umi mbohapy kuimba'e py'a guasu oike filistéokuéra rekohápe, ha oguenohẽ y pe ykuágui oĩva Belén reikehápe ha ogueraha Davídpe. David katu ndoy'uséi, ha oñohẽ pe y, mba'e ikuave'ẽmby ramo Ñandejárape,
he'ívo: “Ani ágã Ñandejára oheja ha'u ko y! Ha'éne ha'úrõ guáicha ko'ã kuimba'e ruguy, omoĩva'ekue hekove ogueru haguã chéve!” Ha ndoy'úi. Ko mba'e imombe'upyrã ojapo umi mbohapy kuimba'e py'a guasu.
Abisai, Joab ryvy ha Seruiá memby,va'ekue umi 30 kuimba'e py'a guasu ruvicha. Peteĩ jey ondyry 300 kuimba'ére ikyse yvukúpe ha ojuka chupekuéra. Upéicha herakuã guasu umi 30 apytépe,
ha ojupi yvateve chuguikuéra, oikóvo huvichakuéra. Umi mbohapy kuimba'e py'a guasúpe katu nombojojái.
Benaías, Joiadá ra'y, táva Cabseel pegua, kuimba'e py'a guasuva'ekue ha ojapo heta imombe'upyrã. Ha'e pe ojukava'ekue umi mokõi Ariel ra'ýpe, Moab pegua. Peteĩ jey, ro'y rypy'a jave, oguejy peteĩ yvykuápe ha upépe ojuka peteĩ león.
Ojuka avei peteĩ Egiptogua hete rusúvape, oguahẽva chupe kyse yvuku reheve. Benaías ondyry hese peteĩ yvyra ipópe, oipe'a ipógui ikyse yvuku ha pype ojuka chupe.
Ko Benaías Joiadá ra'y rembiapokue, omoherakuã guasu chupe umi 30 kuimba'e py'a guasu apytépe;
ha ojupi yvateve chuguikuéra, umi mbohapy tenonde guápe katu nombojojái. David omoĩ chupe umi kuimba'e chupe omoirũva ruvichárõ.
Umi 30 kuimba'e py'a guasu apytépe oĩ: Asael, Joab ryvy; Elhanán, Dodó ra'y, Belén pegua;
Samá Harod pegua; Elicá, Harod pegua avei;
Heles, paltíta; Irá, Iqués ra'y, Tecoa pegua;
Abiézer, Anatot pegua; Sibecai, Husah pegua;
Salmón ahohíta; Maharai, Netofá pegua;
Héled, Baaná ra'y, Netofá pegua avei; Itai, Ribai ra'y, Guibeá pegua, oĩva Benjamín yvýpe;
Benaías, Piratón pegua; Hidai, ysyry Gaas pegua;
Abí-Albón ku arbatíta; Azmávet, Bahurim pegua;
Eliahbá ku saalboníta; Jasén ra'ykuéra; Jonatán;
Samá ku araríta; Ahiam, Sarar ra'y, avei araríta;
Elifélet, Ahasbai ra'y, Maacá pegua; Eliam, Ahitófel ra'y, Guiló pegua;
Hesrai, Carmel pegua; Paarai, arbíta;
Igal Natán ra'y, Sobá pegua; Baní, Gad pegua;
Sélec, Amón pegua; Naharai, Beerot pegua, Joab, Seruiá memby, pytyvõha;
Irá, Jatir pegua; Gareb, Jatir pegua avei;
ha Urías, hitíta. Oñondivepa 37.
Ñandejára ipochy rendy jey Israelguakuéra ndive ha omopu'ã Davídpe hesekuéra omoingévo iñakãme oipapa haguã Israel ha Judagua.
Upérõ David he'i mburuvicha Joábpe, omoirũva chupe: —Tereho opa Israel ñemoñaregua rupi, Dan guive Beerseba peve, ha eipapa mbovýpa oĩ tetãgua aikuaa haguã.
Joab katu he'i mburuvicha guasúpe: —Tupã nde Jára, che ruvicha guasu, tomboheta hetãgua 100 jevyve ko'agãguágui, ha tereikove rehecha haguã, opáichavo, maerã piko reipapase chupekuéra che ruvicha guasu?
David katu ndoikuaaséi mba'eve ha he'i Joab ha mburuvichakuérape oipapa haguã opavavépe. Upévare Joab ha mburuvichakuéra oho oipapávo Israelgua.
Ohasa hikuái ysyry Jordán mboypýri ha oñepyrũ táva Aroer ha pe táva rupi oĩva ñu mbytépe, Gad ha Jazer gotyo.
Upégui oho hikuái Galaad ha Cadés gotyo, hitíta retãme. Upégui ohasa Dánpe ha Dángui ojere Sidón rupi.
Upe rire oho táva guasu Tiro gotyo ha opa hevéo ha cananéokuéra távape, osẽ meve Judá yke yvy gotyo Beersébape.
Ohasa hikuái opa rupi upe tetã pýre 9 mése ha 20 árape ha oguahẽ Jerusalénpe.
Joab ome'ẽ mburuvicha guasúpe upe kuatia oĩháme umi ojepapava'ekue réra, ha oĩ Israélpe 800.000 kuimba'e oĩva oho haguãicha ñorãirõháme, ha Judápe 500.000.
David katu ohecha kuaa ojapo vai hague oipapaukávo tetã guárape, ha he'i Ñandejárape: —Ivaíva niko ajapo. Ajerure ndéve Ñandejára, reheja rei haguã chéve, che rembiapo vaikue. Che tavýgui niko péicha ajapo.
Upe ára ambuépe, David opu'ã rire, Ñandejára he'i maranduhára Gádpe, mba'e rechahára omba'apóva David peguarã, ha he'i chupe:
“Tereho David rendápe ha ere chupe toiporavo peteĩ ko'ã mbohapy mba'égui, ha che ajapóta upe ha'e oiporavóva.”
Gad oho David rendápe ha oporandu chupe: —Mba'épa reipotave: 7 áño ñembyahýi ne retãme, mbohapy mése reiko rekañy umi ne muñávagui, térã mbohapy ára mba'asy asãi ne retãme? Eiporavo ko'ágã aha haguã amombe'u che mbouharépe.
Ha David he'i Gádpe: —Ajecha vaieterei aína. Opáichavo, iporãve ja'a Ñandejára ipy'a porãitéva pópe, ja'a rangue yvypóra pópe.
Upérõ Ñandejára omondo mba'asy asãi Israélpe upe pyhareve guive ára mbohapyha peve ha omano Dan guive Beerseba peve 70.000 tapicha.
Ñandejára remimbou ohundítama hína Jerusalén, ha upévo Ñandejára oma'ẽ ha ombyasy pe ojapóva. He'i pe hemimboúpe: “Iporãmante, anive reporojuka!” Upe jave Ñandejára remimbou oĩ hína Arauna jebuséo ojykyihápe trígo.
Ha David ohechávo pe Ñandejára remimbou oporojukávape hína, he'i Ñandejárape: Che niko pe ajapova'ekue ivaíva! Ha'ekuéra piko mba'e ojapo? Che nupãna chéve ha che róga guápe!
Upe árape voi Gad oho David rendápe ha he'i chupe omopu'ã haguã peteĩ altar Ñandejárape upe Arauna ojykýi haguépe trígo.
Upérõ David ojapo pe Ñandejára he'ikáva chupe Gad rupi.
Arauna oma'ẽ mombyry hína, ha ohecha David ha hembijokuáikuéra ouha ha'e oĩha gotyo. Upérõ Arauna osẽ David ruguãitĩvo ha ojayvývo henondépe,
he'i chupe: —Mba'ére piko che ruvicha guasu reju hína ne rembiguái rendápe? David he'i: —Ajoguase nde hegui pe yvy rejykyihápe trígo, amopu'ã haguã upépe peteĩ altar Tupãme, opa haguã ko mba'asy asãi ñane retãme.
Ha Arauna he'i chupe: —Ereko katu ne mba'erã che ruvicha guasu pe iporãvéva ndéve ha eikuave'ẽ mymbahapy. Kóina ápe umi guéi upevarã. Pe mba'e jykyiha ha umi yugo ikatu reiporu jepe'arã.
Ndéve che ruvicha guasu ame'ẽmba! Arauna he'i avei chupe: —Hánga'u che ruvicha guasu, ikatu rembopochy jera Tupã nde Járape!
David katu he'i chupe: —Iporã niko upe eréva. Ajoguáta mante niko nde hegui, ha ame'ẽ ndéve hepykue hese. Naiporãi niko aikuave'ẽ Ñandejárape mymbahapy upe oñeme'ẽ reiva'ekue chéve. Upéicha David ojogua upe yvy ha umi guéi 50 pláta pehẽnguére,
ha upépe omopu'ã altar Ñandejárape ha oikuave'ẽ mymbahapy ha mymbajuka joajurã. Upérõ Ñandejára ohendu pe ñembo'e ojejapóva tetãgua rehe ha ojei Israélgui pe mba'asy asãi.
Pablo, Silvano ha Timoteo romomaitei Jesucristo iglésia, Tesalónica guápe, ojoajúva Tupã ñande Túva ha Ñandejára Jesucristo rehe.
Tupã ñande Túva ha Ñandejára Jesucristo tohekuavo ipytyvõ ha ipy'a guapy pende ári.
Rome'ẽ ore aguije Tupãme pende rehe, ha iporã niko upéva rojapo, pende jerovia niko imbareteve ohóvo ha joayhu pende apytépe tuichave ohóvo arako'ẽre.
Upéicha rupi roñe'ẽ porã pende rehe Tupã iglésia rupi, peropu'aka kyre'ỹgui opaichagua oñemoĩva pende rehe ha umi jeiko asy perohasáva.
Upéva ohechauka Tupã pene mbojovake hague hekópe ha ojuhu hague iporãha peẽ peike isãmbyhýpe. Hesehápe niko pehasa asy hína.
Iporã niko Tupã ombohasa asy umi pene mbohasa asývape,
ha peẽ pehasa asývape katu pene mombytu'u, ha oréve avei. Péicha Tupã ojapóta ojechaukávo Jesucristo hemimboukuéra ipu'akapáva ndive,
oúvo yvágagui tata rendy mbytépe. Oúta oinupã haguã umi oikuaa'ỹva Tupãme ha iñe'ẽ renduse'ỹva Ñandejára Jesús marandu porãme.
Umíva oñenupãta oñehundi haguã opa árape guarã, ha oñemombóta mombyry Ñandejára rendágui, imimbipa ha ipokatúgui.
Ñandejára oúta upe árape, ojererohory haguã umi imba'éva apytépe, ha ohecha ramó haguã chupe opa ogueroviáva, ha peẽ peroviava'ekue umi mba'e roikuaaukava'ekue peẽme.
Upevarã roñembo'e opa ára pende rehe Tupãme, pene renóiva'ekue peiko haguã ha'e oipotaháicha, ha ipokatu rupi oiko haguã peẽme opa mba'e porã pejaposéva, ha opa umi tembiapo pemongu'éva pejerovia rupi.
Upéicharõ, Ñandejára Jesús réra ojererohorýta pende rehe ae, ha ha'e pende rerohorýta, Tupã Ñandejára ha Ñandejára Jesucristo ipy'a porãitéva oipotaháicha.
Ko'ágã, che pehẽnguekuéra, Ñandejára Jesucristo ou jey haguã rehegua, ha ñande joaju hendivére niko rojerure peẽme,
ani peheja avave pene mbotavy térã pene mondyise he'ívo peẽme oguahẽma hague Ñandejára ouha ára. Ikatúne oime oimo'ãva ore ro'e hague upéva Espíritu rupi, roñemoñe'ẽháme térã kuatia ñe'ẽme.
Ani peheja avave pene mbotavy. Upéva upe ára mboyve, oikóta ñepu'ã guasu Tupãre ha oúta pe tekove aña oñehundiva'erã.
Upe tekove aña, oñemoĩva opa Tupã réra oguerahávare térã oñemomba'e guasuva'erãre, omoĩta iguapyha Tupaópe, he'ívo ijehe ha'e Tupãha.
Na pene mandu'ái piko añe'ẽ hague peẽme ko'ã mba'ére ako aimérõ guare pene ndive?
Ha ko'ágã peikuaáma mba'épa ojoko upe tekove añáme ani haguã ojechauka hi'ára oguahẽ mboyve.
Pe mba'e vai ñemi omba'apóma hína, oha'arõnte ojeívo pe ojokóva chupe.
Upépe ojechaukáta pe tekove aña, Ñandejára Jesús ohundítava peteĩ jepejúpe, ha imimbipápe ohejátava chupe ikatu'ỹre ojapo mba'eve.
Upe tekove aña, Sataná remimbou, oúta tuicha pokatu reheve, techaukarã ha mba'e hechapyrãva japu reheve,
ha oiporúta opaichagua mba'e vai ombotavy haguã umi oñehundiva'erãme, ndoguerohorýi ha ndohayhuséi haguére pe añetegua ikatúva ohupyty ñepysyrõ.
Upévare Tupã oheja ombotavy chupekuéra pe mba'e japu, ha oguerovia pe añetegua'ỹ,
ikatu haguã oñehundi opa umi ndogueroviaséiva pe añetegua, ha oguerohorýva uvei teko aña.
Ore katu rome'ẽ tapia ore aguije Tupãme pende rehe, che pehẽnguekuéra Ñandejára ohayhu etéva. Tupã niko pende poravo peẽme raẽvete pene pysyrõ haguã Espíritu Santo pene momarangatúva rupi, ha pe añetegua peroviáva rupi.
Upevarã pene renóiva'ekue Tupã, marandu porã ore romyerakuãva rupi, peike haguã avei peẽ Ñandejára Jesucristo reko mimbipápe.
Aipórõ, ore pehẽnguekuéra, pejepytaso ha ani pende resarái umi ore pombo'eva'ekuégui, taha'e ore ñe'ẽ tee rupi, térã kuatiañe'ẽ rupi.
Ñandejára Jesucristo voi ha Tupã ñande Túva, ñande rayhúva ha ome'ẽva'ekue ñandéve vy'a opa'ỹva, ha ñeha'arõ kuaa ipy'a porã rupi,
ta pene mbopy'a kyre'ỹ, ha ta pene mombarete opa mba'e porã peje ha pejapóvape.
Ipahávo, ore pehẽnguekuéra, peñembo'ekena ore rehe, Ñandejára ñe'ẽ oguahẽ pya'e ha ojererohory haguã opa rupi, ojehu haguéicha pende apytépe.
Peñembo'e avei Ñandejára ore pe'a haguã umi tekove añágui, nda opavavéi niko oguerovia umi mba'e ro'éva.
Ñandejára katu heko jeroviaha, ha ha'e pene mombarete ha pene mo'ãva'erã Añágui.
Ha Ñandejárare rojerovia pejapo ha akóinte pejapotaha umi ro'eva'ekue peẽme.
Ñandejára ta pene pytyvõ peporohayhu haguã Tupã oporohayhuháicha, ha peropu'aka haguã jehasa asy, Cristo ojapo haguéicha.
Ore pehẽnguekuéra, rojerure peẽme pejei haguã oimeraẽva ñane pehẽngue omba'apose'ỹvagui, ha ndoikóiva ore pombo'e haguéicha.
Peikuaa niko mba'épa pejapova'erã peiko haguã ore roiko haguéicha: ore niko ndoroikóiva'ekue pende apytépe romba'apo'ỹre,
ha ndoro'u reíriva'ekue avave rembi'u. Upéva rangue romba'apova'ekue ára ha pyhare, ani haguã ore pohýi peẽme.
Ikatu ramo jepe rojerure ra'e peẽme ore pytyvõ haguã, romba'apova'ekue rohechaukávo peẽme mba'éichapa peikova'erã.
Roime ramo guare pene ndive niko ro'eva'ekue peẽme kóva: Omba'apose'ỹva tokaru'ỹ.
Rohendu oimeha pende apytépe oiko reíva, omba'apose'ỹva mba'evépe.
Umívape ro'e Ñandejára Jesucristo rérape omba'apo haguã py'a guapýpe hembi'urãre.
Peẽ katu, ore pehẽnguekuéra, ani pene kane'õ pejapo haguã iporãva.
Oĩrõ ndoikuaaséiva mba'eve ko'ã mba'e ro'évagui ore kuatia ñe'ẽme, pehecha porã mávapa ha ani pejehe'a hese, otĩ haguã.
Opáichavo ani pereko chupe pende a'e'ỹhárõ, peheko mbo'e uvei chupe, pene pehẽngue niko.
Ha Ñandejára oporombopy'a guapýva, ha'e voi ta pene mbopy'a guapy opa ára ha opa hendápe. Ñandejára toĩ pene ndive.
Che, Pablo, ahai peẽme ko che maitei che poite rupi. Péichante voi amoĩva jepi che réra opa kuatiañe'ẽ che ajapóvare.
Ñandejára Jesucristo tohekuavo ipytyvõ pende ári.
Che Pablo, Cristo Jesús apóstol, Tupã che mboúva amoherakuã haguã pe jeikovete ikatúva ñaha'arõ Cristo Jesús rupi,
amomaitei Timotéope, che ra'y ahayhuetéva. Tupã ñande Ru ha Ñandejára Jesucristo toñohẽ nde ári imba'e porãngue, ta nde poriahurereko ha tome'ẽ ndéve py'a guapy.
Ára ha pyhare, nde rehe añembo'évo, amoguahẽ che aguije Tupãme. Che ypykuéra oiko haguéicha ha py'a potĩme, che aiko hembijokuái ramo.
Che mandu'a manté umi nde resay reñohẽva'ekuére ha hi'ãnte chéve rohecha jey, tuicha avy'a haguã.
Che mandu'a mba'éichapa rejerovia añete Tupãre, ojerovia haguéicha nde aguéla Loida ha avei nde sy Eunice. Aikuaa porã nde avei péicha rejeroviaha.
Upévare ha'e ndéve, remombáy jey haguã pe ne rembiaporã Tupã ome'ẽva'ekue ndéve che rupi, amoĩ ramo guare che po nde rehe.
Pe Espíritu Tupã ome'ẽva ñandéve niko ndaha'éi jakyhyje haguã avavégui, ñande py'a ñamombarete haguã katu, ha japorohayhu ha ñane akã guapy haguã.
Ani retĩ reñe'ẽ haguã Ñandejára Jesucristo rehe, ha ani che rerotĩ añemyakãsã haguére Cristo rehehápe. Nde aveíkena ehasa asy remoherakuã haguére pe marandu porã. Tupã ne mombaretéta upéva reropu'aka haguã.
Tupã niko ñane pysyrõva'ekue, ha ñande poravo imba'erã. Péicha ojapo, ndaha'éi omyengovia haguã ñandéve mba'eve ñande japova'ekue. Ha'e ojaposéguinte péicha ojapo, ha imba'e porãgui. Tupã niko, Cristo Jesús rupi, imba'e porã ñane ndive opa mba'e oñepyrũ mboyve guive.
Ha mba'eichaite pevépa ha'e imba'e porã, ko'ágã ojehechauka ñandéve Cristo Jesús rupi, pe ñane pysyrõva. Ha'e upe ohundiva'ekue ñemano ha marandu porã rupi ohechauka pe jeikove opa'ỹva.
Tupã che moĩva'ekue chéve amoherakuã haguã ko marandu porã, ha che mondo apóstol ha mbo'ehára ramo.
Upévare ahasa opa ko'ã mba'e hína, ha péicharõ jepe, natĩri. Che aikuaa porã mávarepa ajerovia, ha aikuaa porã ha'e oñangarekotaha pe che pópe omoĩva'ekuére, ñembojovakeha ára peve.
Eiko kena che rombo'e haguéicha, ha aheja haguéicha ndéve reiko haguã. Ani reheja pe jerovia ha mborayhu jarekóva Cristo Jesús ndive.
Ha Espíritu Santo ñande pype oikóva rupi kena, eñangareko porã umi mba'e nde pópe ojehejava'ekuére.
Reikuaáma niko opavave Asia pegua che reja rei hague, Figelo ha Hermógenes jepe.
Ñandejára tohovasa Onesíforo ha hóga guápe, ou mantéva ombovevýi chéve che jehasa asy, ha notĩriva añemyakãsã haguére.
Rómape oguahẽ riremínte, oñemoĩ voi che reka che juhu peve.
Ha'e toikuaa Tupã poriahurereko ñembojovakeha árape. Nde niko reikuaa porã mba'éichapa ha'e heta che pytyvõ Éfesope.
Nde, che ra'y, Tupã mba'e porã ta ne mombarate Cristo Jesús rupi.
Upe, nde che rendu haguéicha, heta renondépe, péichake avei nde, embo'e umi jajeroviaha porãvape, ikatu haguãicha oporombo'e avei.
Eropu'akáke jehasa asy oúva ndéve, ndéko hína Jesucristo ñorãirõhára.
Ñorãirõhára oĩva huvicha poguýpe niko ndojehe'ái oimehaichagua tembiapóre, ojapova'erãgui huvicha he'iháicha chupe.
Ha péicha avei peteĩ oñaníva, noñaníri ramo hekópe, ndojererohorymo'ãi avei chupe hembiapokue rekoitépe.
Pe omba'apo pohýiva kokuépe raẽvete, ohupytyva'erã kóga repykue.
Embojere ne akãme ko'ã mba'e ha'éva ndéve, ha Tupã voi ne pytyvõta reikuaa haguã mba'épa he'ise.
Ne mandu'áke Jesucristo rehe. Ha'e niko David ñemoñare hína, ha opu'ã jeyva'ekue omanóva apytégui. Péicha niko he'i pe marandu porã che amyerakuãva,
ha upéva rupi heta ahasa asy ha ajerereko iñapytĩháme, che rembiapo vai ramo guáicha. Ñandejára Ñe'ẽ katu ndaikatúi oñeñapytĩ.
Upévare, umi Tupã oiporavova'ekue rehehápe aropu'aka opa mba'e, ikatu haguã Cristo Jesús rupi ha'ekuéra avei oñepysyrõ, ha oikuaa pe jeikove opa'ỹva ha tuichaitéva.
Añetehápe niko oje'e: Ñamano ramo hendive hendive avei jaikovéta,
jahasa asy kuaa ramo hendive ñaiméta opa mba'e ári, ja'érõ ndajaikuaaiha chupe ha'e avei na ñandekuaamo'ãi,
ndajajeroviái ramo hese ha'e ndaupéichai ñane ndive, ndaikatúigui ha'e voi he'i ijupe tove.
Ne mandu'áke nde rapichakuérape ha Tupã renondépe ere chupekuéra ani haguã oñoñe'ẽ api hikuái. Péva niko naiporãi mba'everã, ohundi uvei opa ohendúvape.
Eñeha'ã mbaitéke repyta porã haguã Tupã ndive, ku omba'apóvaicha oguereko'ỹva mba'evégui otĩ haguã, ha ombo'éva hekópe añetegua.
Ejeheja ñe'ẽ rei ha výro reígui. Umi péicha oñe'ẽva niko hembiapo vai vaivéta,
ha umi mba'e ha'ekuéra ombo'éva katu okaru, ku aícha ñande ro'óre. Péicha niko ojehu Himeneo ha Filétope,
opíava umi mba'e añeteguágui, he'ívo ojeikove jeýma hague omanóva apytégui. Péicha, hetágui omokangy ijerovia.
Pe ita Tupã omboguapy hatãva'ekue katu ndoku'emo'ãi, ha hese he'i: “Ñandejára oikuaa umi imba'évape” ha avei “Opa umi omomba'e guasúva Ñandejárape, ojehejava'erã mba'e vaígui.”
Umi mbayru peteĩ óga guasúpe jajuhúva niko ndaha'éi óro térã plátagui ojejapova'ekue añónte. Oĩ avei ojejapóva yvyra térã ñai'ũgui. Oĩ ojeporu porãva ha oĩ ojeporúva oimeraẽva mba'e ojejapo haguã ipype.
Oimeraẽva ojehejárõ umi mba'e vaígui, ojoguáta ku mbayru porãme oñemboykéva Tupãme guarã, ha ha'e oiporúta heta mba'e iporãva ojapo haguã.
Ejeheja umi mba'e mitã rusúpe omyakã rakúvagui. Eiko uvei teko jojápe, ejerovia Cristo rehe, ehayhu nde rapichakuérape ha eiko py'a guapýpe umi Ñandejárape ipy'aite guive omomba'e guasúva ndive.
Ani rejapysaka térã reike mba'eveichagua ñe'ẽ reípe. Reikuaa porã niko ñorãirõme mante umíva opaha.
Ñandejára rembiguáiva niko ndoikóiva'erã ñorãirõme, oiko porãva'erã katu opavave ndive. Oporombo'e kuaava'erã ha ndaha'éiva'erã ku ipochy reíva rehegua.
Oñemoñe'ẽ kuaava'erã umi iñakã rehénte oikosévape. Ikatu mba'e niko péicharõ Tupã opoko hesekuéra, ha oheja hikuái heko vai ha ou oikuaa umi mba'e añeteguáva.
Péicharõ opáyta ha ojehekýita hikuái pe ñuhãgui, Aña oguerekohápe chupekuéra ipoguýpe iñapytĩmby.
Aipota reikuaa porã kóva: Pe ára paha oñemoaguĩvo heta ojehasa asýta.
Opavave imba'erãnte oipotáta opa mba'e, pira pirénte ohayhúta, ha oñemoha'entese ha ojejapóta. Oñepu'ãmbáta Tupãre, túva ha sýpe avave naiñe'ẽrendumo'ãi, ndojehechakuaamo'ãi avavépe ha ojejahéita Tupãre.
Avave naimba'eporãmo'ãi avave ndive, ha avavépe ndojeporiahurerekomo'ãi. Oñeñe'ẽ reíta ojuehe ha avave ndaikatumo'ãi ojejoko, hetáta oñemboharái vaíva hapicháre ha ndojehecharamomo'ãi mba'eve iporãva.
Oĩta oguasu apíva hapicháre, iñakã rehénte oikóva, ojejapóva ha ojapóva umi mba'e chupekuérante ombovy'áva, ojapo rangue Tupã oipotáva.
Oikóta hikuái heko marangatu vaicha, opa ojapóvare katu, ojehecháta umi mba'e he'íva ogueroviaha nde'iseiha chupekuéra mba'eve. Ani rejehe'a umícha guáre.
Umíva apytépe oĩ hína umi oikéva oimeraẽva rógape ha ombotavy umi kuña iñakã kuchúvape, ha angaipágui henyhẽvape, ha ojapo rei reínteva opa oúva chupe iñakãme.
Ko'ã kuña niko oikuaaségui opavavépe ohendu, upéicharõ jepe araka'eve ndoikuaamo'ãi umi mba'e añeteguáva.
Ha Janes ha Jambrés oñemoĩ haguéicha Moisés rehe, péicha avei ko'ãva oñemoĩta umi mba'e añeteguáre. Ko'ãva niko itujupaite iñakãme ha ijerovia oguerekóva Tupãre omboyke.
Péicharõ jepe, ha'ekuéra ndohomombyrymo'ãi. Opavave ohecha kuaáta hesekuéra itavyetereiha, ojehu haguéicha umi Moisés rehe oñemoĩva'ekuépe.
Nde katu Timoteo reikuaa porã umi mba'e che ambo'éva, mba'éichapa aiko, mba'épa pe ajaposéva ha mba'érehepa ajerovia. Rehendu mba'éichapa aropu'aka heta mba'e, mba'éichapa ahayhu che rapichakuérape ha heta mba'e vai ahasa.
Reikuaa porã mba'éichapa Antioquía, Iconio ha Lístrape heta ajerereko asy ha heta ahasa asy. Vaípe niko umi rupi ajechava'ekue. Ha opa umívagui Ñandejára che pe'a.
Ha péichako, opa umi ojeroviáva Tupãre Cristo Jesús rupi, heta ojeguereko asýta.
Ha umi ijapúva ha oikóvape oporombotavy, umívape oho vaivéta hína. Oporombotavy javeve, ha'ekuéra voi oñembotavy.
Nde katu aníke araka'eve rejei umi mba'e reikuaáva ha reroviávagui. Nde niko reikuaa porã mávapa ne mbo'eva'ekue.
Ne mandu'áke ne mitã guive reikuaaha Ñandejára Ñe'ẽ. Reikuaa ikatuha ne moarandu ha ikatuha ne pysyrõ rejerovia ramo Cristo Jesús rehe.
Ñandejára Ñe'ẽ niko henyhẽ Tupã pu'akágui, ha iporã ñambo'e ha ñañemoñe'ẽ haguã ñande rapichápe, japoheko mbo'e ha japoromoarandu haguã hekopete.
Upéicharõ, pe Tupãme omomba'e guasúva noikotevẽmo'ãi mba'eve ojapo haguã opa mba'e iporãva.
Tupã ha Cristo Jesús rérape, oútava Mburuvicha guasúicha ombojovake haguã oikove ha omanóvape, ajerure jey-jey ndéve
remosarambi haguã pe marandu porã. Emoherakuãke ijahápe ndéve ha ija'ỹháme avei. Eñe'ẽ opavavépe ku oguerovia añete haguãicha pe eréva, eñemoñe'ẽ ha mbegue mbeguépe eheko mbo'e chupekuéra.
Oguahẽta hína ára, ha avave nohendusemo'ãvéima mba'eve iporãva chupekuéra oñembo'éva. Upéva rangue, oikóta iñakãre ha ombyatýta ijerére umi mbo'ehára ohendukáva chupekuéra umi ha'ekuéra ohendusévante.
Ojeréta añeteguágui ha ogueroviáta výro rei.
Nde katu, ne akã guapy ha eropu'akava'erã jehasa asy oúva ndéve. Akóinteke emoherakuã pe marandu porã, ha ejapopa porã ne rembiapo Tupã rembiguái ramo reguerekóva.
Che katu aiméma ame'ẽ haguãicha che rekove Tupãme ikuave'ẽmby ramo. Hi'aguĩma ára amano haguã.
Hekoitépe niko añorãirõ, ipahaite peve añani, ha ndajeíri che jeroviágui.
Ha ko'ágã aha'arõ hína pe jeguaka Ñandejára Jesucristo, Mbojovakehára heko jojáva, omoĩtava che akãre pe árape, che reko potĩ haguére. Ha ndaha'emo'ãi chéve añónte ome'ẽtava. Ome'ẽta avei opa umi ipy'aite guive oha'arõvape ha'e ou jey.
Eñeha'ãmbaitéke reju pya'e haguã che rendápe.
Demas niko che reja rei ha oho Tesalónicape, omyakã rakúgui chupe umi mba'e opavave ojapóva yvypóra rekópe. Crescente oho Galáciape, ha Tito katu Dalmáciape.
Lucas añóntema opyta che ndive. Egueru ne ndive Marcos, ha'e niko ikatúta che pytyvõ che rembiapópe.
Tíquico katu amondo Éfesope.
Ágã reju vove kena egueru chéve che póncho ahejava'ekue Carpo rógape, Tróadepe. Egueru avei chéve che kuatiakuéra, ha aníke nde resarái umi kuatia vakapígui.
Alejandro, ku fiérrore omba'apóva heta mba'e vai ojapo che rehe. Ágãnte Ñandejára omyengoviáne chupe opa umi mba'e ojapova'ekue che rehe.
Aníke mba'eve ojapo nde rehe. Ha'e niko opu'ã umi ñande ñamoherakuãvare.
Ajereraha ypy ramo guare mburuvichakuéra renondépe che jehe añe'ẽ haguã, avave ndoúiva'ekue che pytyvõ. Che rejapaite hikuái, oĩ haguéicha. Ajerure Tupãme ani haguã ha'e omyengovia chupekuéra upévare.
Ñandejára mante che pytyvõ ha che mombarete. Upévare, ikatuva'ekue amoherakuã pe marandu oipysyrõva opa umi Tupãre ojerovia'ỹvape. Ha upéicha Ñandejára Jesucristo che pe'a jaguarete jurúgui.
Ha'e che mo'ãne opa mba'e vaígui, ha che reraháne yvágape ha'e oisãmbyhyhápe. Toñemomba'e guasu chupe opa ára! Amén.
Emoguahẽmi che maitei Prisca ha Aquílape, ha Onesíforo róga guápe.
Erasto opyta Coríntope, ha Trófimo katu aheja Milétope, hasýgui.
Eñeha'ã kena eju ro'y mboyve. Omondo avei imaitei ndéve Eubulo, Pudente, líno, Claudia ha opa umi Jesucristo rehe ojeroviáva ko'apegua.
Ñandejára Jesucristo toĩ ne ndive, Tupã toipytyvõ opavavépe.
Che, karai guasu, amoguahẽ che maitei Gáyope, che pehẽngue ahayhuetéva.
Che pehẽngue ahayhúva, Tupãme añembo'e nde rehe oho porãite haguã ndéve opaite mba'épe ha ne resãi haguã, oho porãháicha ndéve ne py'apýpe.
Heta avy'a oguahẽ ramo guare che rendápe ñane pehẽnguéva ha omombe'u chéve mba'éichapa reime hatã umi mba'e añeteguávare.
Mba'e che mbovy'avéva niko aikuaa mba'éichapa umi che ra'y, oiko pe añete guápe.
Che pehẽngue ahayhúva, hekopete niko rejapo umi mba'e rejapóva umi ñane pehẽnguére, ha umi mombyrygua upe rupi ohasávape jepe.
Ha'ekuéra niko imandu'a porã nde rehe Tupã iglésia renondépe ha mba'éichapa ne mba'e porã hendivekuéra. Ku Tupã oguerohory haguãicha kena eipytyvõmi chupekuéra, osẽnguévo oho haguã.
Ha'ekuéra niko osẽva'ekue hógagui Jesucristo réra omoherakuã haguã, ha ndohejái avave Tupãre ojerovia'ỹvape oipytyvõ chupekuéra.
Upévare niko ñandéve ho'a ñaipytyvõ haguã chupekuéra, ikatu haguã ha'ekuéra omoherakuã umi mba'e añeteguáva.
Amondova'ekue niko peteĩ kuatia upe iglésiape. Diótrefes katu, upéva ndojuhu porãi, oipotágui ha'e he'ívante ojejapo.
Upévare, ágã aha vove añemoñe'ẽta chupe. Oiko niko ijapu ha oñe'ẽ rei ore rehe. Ha hi'ariete, nomoguahẽi voi ñane pehẽnguekuéra mombyrýgui oúvape, ha oimérõ oporomoguahẽva hógape, umívape omosẽ upe iglésiagui.
Che pehẽngue ahayhuetéva, ani reiko umi hembiapo vaívaicha, iporãvantekena ejapo. Iporãva ojapóva niko Tupã mba'e hína, ivaíva ojapóva katu ndoikuaái Tupãme.
Opavave niko oñe'ẽ porã Demetrio rehe, ha umi mba'e añeteguáva voi péicha ohechauka. Ore avei roñe'ẽ hesehápe, ha nde reikuaa ore ro'eha añeteguávante.
Heta mba'e areko ha'eva'erã ndéve, ha nda'eséi mba'eve kuatiañe'ẽ rupi.
Aha'arõ niko vokóinte rohechávo ha ágã upévo añe'ẽne ne ndivete.
Py'a guapýpe kena tereiko. Umi ñane irũ ko'apegua omoguahẽ ndéve imaitei. Emoguahẽmi kena ore maitei peteĩ-teĩva ñane irũ upépe guápe.
Che kuatiañe'ẽ tenonde guápe, nde Teófilo rejererohory etéva, añe'ẽva'ekue opa mba'e Jesús ojapo ha ombo'eva'ekuére iñepyrũha guive,
yvágape ojehupi hague ára peve. Oho mboyve, Espíritu Santo rupi, oheko mbo'eva'ekue hembiaporãme umi apóstol ha'e oiporavova'ekuépe.
Ha omano rire katu, ojechaukava'ekue ha'ete voi, ohechauka porãvo oikoveha. Ha 40 ára aja, ojechauka chupekuéra ha oñe'ẽ chupekuéra Tupã sãmbyhýre.
Oiko aja gueteri ijapóstolkuéra ndive, Jesús he'i chupekuéra ani haguã oho Jerusaléngui. He'i chupekuéra: —Peha'arõ toiko raẽ upe che Ru he'iva'ekue, che añe'ẽ hague peẽme.
Añete, Juan oporomongaraiva'ekue ýpe, mboy ára riremínte katu peẽ peñemongaraíta Espíritu Sántope.
Umi oñembyatyva'ekue Jesús ndive oporandu chupe: —Ore Jára, ko'ágãpa remopu'ã jeýta Israel remisãmbyhy?
Jesús he'i chupekuéra: —Peẽme ndaijái peikuaávo, mba'e árape térã araka'etépa oikóta umi mba'e che Ru ohejava'ekue ipoguýpe.
Espíritu Santo oúvo pende ári katu perekóta pokatu ha pesẽta pe che myerakuãvo Jerusalénpe ha opa Judea ha Samaría pýre ha opa ko yvy jerekuévo.
Upéva he'ipávo, ha'ekuéra oma'ẽ aja hese, Jesús ojehupi ha peteĩ arai ojaho'i ha ndohechavéi hikuái chupe.
Ha ha'ekuéra oma'ẽ aja yvágare, ohechávo mba'éichapa Jesús oho mombyry, mokõi kuimba'e ijao morotĩva ojechauka ijykérekuéra,
ha he'i chupekuéra: —Peẽ Galileagua, mba'ére piko pepyta pema'ẽ yvágare? Upe Jesús voi oĩva'ekue pene ndive ha ojehupiva'ekue yvágape, ou jeýta pehecha haguéicha oho.
Yvyty Olívo héravagui ou jey hikuái Jerusalénpe, opytáva upégui mil métro rupi.
Oguahẽvo upe távape ojupi hikuái upe óga koty yvategua oikohápe. Ha'ekuéra, Pedro, Juan, Santiago, Andrés, Felipe, Tomás, Bartolomé, Mateo, Santiago Alfeo ra'y, Simón hetã rayhúva ha Judas Santiago ra'y.
Ha'ekuéra oñembyaty jepi oñembo'e haguã, mbovymi kuña, María Jesús sy, ha ityvýrakuéra ndive.
Umíva umi árape Pedro oñe'ẽ umi hapicha ijatývape, ha'ekuéra 120, ha he'i chupekuéra:
“Che pehẽnguekuéra: Oikova'erãva'ekue upe Espíritu Santo. David rupi, he'iva'ekue Tupã kuatia ñe'ẽme Judas rehe, upe omyakãva'ekue umi ohova'ekuépe ipojáivo Jesús rehe.
Judas niko peteĩ ñande apyte peguava'ekue ha oikeva'ekue ñane rembiapópe.
(Ha'e katu oho ha ojogua peteĩ yvy iñañangue repykuére. Upéi ho'a oakãvo, okapu ha hyekuesẽmba.
Oikuaávo upéva, ombohéra hikuái upe yvy Hacéldama, iñe'ẽme he'iséva: ‘Tuguy Ñu’)
Salmokuéra kuatia ñe'ẽme oje'eháicha: ‘Hógagui toiko tapere, ha avave toiko'ỹ pype.’ Ha avei: ‘Ambue topyta hendaguépe.’
Jareko ápe kuimba'e ñane moirũva'ekue opa ára Jesús oiko aja ñane ndive,
Juan omongarai guive chupe, ojupi peve yvágape. Tekotevẽ aipórõ, peteĩ ha'ekuérava toike ñande apytépe, ikatu haguã omombe'u ñane ndive Jesús oikove jey hague.
Upérõ omoĩ hikuái mokõime: José hérava Barsabás, oñembohérava avei Imarangatúva, ha Matías.
Ha oñembo'e hikuái péicha: “Ore Jára, nde reikuaáva opavave py'apy. Ehechauka oréve máva ko'ã mokõiguipa reiporavova'erã,
ojapo haguã apóstol rembiapo Judas ojavyva'ekue hembiapo vaikuére, oho ramo guare hendaguãme.”
Oity hikuái po'a, ha osẽ Matías. Upe guive ha'e opyta umi 11 apóstolkuéra apytépe.
Oguahẽvo Pentekostés, opa ogueroviáva ijaty peteĩ hendápente.
Upeichaháguinte oñehendu peteĩ tyapu guasu yvágagui oúva, yvytu hatã oipejúrõ guáicha. Ha omyenyhẽmba pe óga oĩháme hikuái.
Ha ohecha hikuái ku tata rendýicha oguejýva peteĩ-teĩ hi'árikuéra.
Ha opavave henyhẽ Espíritu Sántogui, ha oñepyrũ oñe'ẽ ñe'ẽ ambuépe, Espíritu Santo omoñe'ẽháicha chupekuéra.
Oiko upérõ Jerusalénpe heta Israel guáva ombojeroviáva Tupãme, ouva'ekue opa tetã guio.
Opavave oñembyaty ohendúvo upe tyapu ha ndoikuaái mba'épa ojehu, peteĩ-teĩ ohendúgui umi ogueroviávape oñe'ẽrõ iñe'ẽ teépe.
Ohecha ramóetereígui he'i joa hikuái: —Ndaha'éi piko Galileagua ko'ã oñe'ẽva?
Mba'éicha rupi piko ñahendu oñe'ẽ ramo ñane ñe'ẽ teépe?
Ko'ápe ñaime Partia, Media, Elam, Mesopotamia, Judea, Capadocia, Ponto, Asia,
Frigia ha Panfilia, Egipto ha Libia Cirene ypy pegua. Oĩ avei Romagua ko'ápe oikóva,
oĩ judío ha umi ojeroviáva Tupãre ha'ekuéraicha. Oĩ avei Creta ha Arábiagui oúva. Ha ñahendu ñane ñe'ẽ teépe oguerohoryha hikuái Tupãme opa hembiapokuére.
Opavave ijurujái, ndoikuaái upe oikóva ha he'i joa ojupe: —Mba'éiko he'ise opa ko'ã mba'e?
Oĩ katu oñembohorýva hesekuéra he'ívo: —Oka'upa niko ãva!
Upérõ Pedro oñembo'y umi 11 apóstol ndive ha oñe'ẽ hatã he'ívo: “Israelgua ha opa peikóva Jerusalénpe, peikuaáke kóva ha pehendu porã ko ha'étava peẽme:
Ko'ãva ndoka'úi peimo'ãháicha, ko pyhareve mbyte rupi ramóva hína.
Oiko uvei ko'ágã hína upe omomaranduva'ekue maranduhára Joel, he'i ramo guare:
Oikóta umi ára pahávo, he'i Tupã, ahekuavóta che Espíritu opa yvypóra ári. Pene ñemoñare kuimba'éva ha kuñáva ohendukáta imarandu, mitã rusukuéra omba'e recháta ha itujáva oguerekóta ikepegua.
Che rembiguáikuéra kuimba'e ha kuñáva ári ave ahekuavóta che Espíritu umíva umi árape, ha ohendukáta hikuái momarandu.
Yvágare ahechaukáta heta hechapyrãva, tuguy, tata rendy ha yvy ári tatatĩna.
Kuarahy iñypytũta ha jasy tuguýpe oñeñuãta, oguahẽ mboyve Ñandejára ára guasu omimbipáva.
Ha opa ohenóiva Ñandejára réra, oñepysyrõta.
Pehendu aipórõ Israelgua ko ha'éva peẽme: Peikuaa porãháicha, Tupã ohechaukava'ekue pende apytépe Jesús Nazaretgua pokatu, ojapóvo ha'e rupi heta hechapyrãva, oporomondýiva ha techaukarãva.
Ha'e omoĩva'ekue chupe, hese ija'e'ỹva pópe, Tupã oguereko haguéicha iñakãme ha ha'e oipota haguéicha, peẽ katu pejukava'ekue chupe pemosãingóvo kurusúre tekove aña po rupi.
Tupã katu omoingove jey chupe, oipe'ávo chupe mano poguýgui, mano ndaikatúigui ipu'akávo hese.
Mburuvicha guasu David, oñe'ẽvo Jesús rehe he'iva'ekue: Che ahecha mantéva Ñandejárape che renondépe. Ha'e oĩgui che akatúape mba'eve ndachereitýi chéne.
Upévare che py'a henyhẽ vy'águi ha apurahéi torypaitépe. Aikóne kyhyje'ỹre,
ndacherejamo'ãigui che tyvy kuápe, térã oñembyai ne rembiguái marangatu rete.
Rehechaukava'ekue chéve jeikove rape, ha che myenyhẽta vy'águi ne renondépe.”
Che pehẽnguekuéra: Ta'e porãntena peẽme, ñande ru ypykue David omano ha oñeñotỹ hague ha ityvy oĩha gueteri ñande apytépe.
David katu maranduhárava'ekue, ha oikuaa Tupã ome'ẽ hague chupe iñe'ẽ, omoĩtaha mburuvicha guasúrõ peteĩ iñemoñarévape.
Ha'e ohechámava'ekue oiko mboyve, oikove jeyha pe Mesías. David oñe'ẽva'ekue upévare ha he'i pe Mesías ndopytamo'ãiha ityvýpe ha hete noñembyaimo'ãiha.
Ha péina Tupã omoingove jey upe Jesúspe, ha ore, upéva rechahare.
Tupã omopu'ã rire chupe ha omoĩ ijakatúape, ha ohupyty rire Tupãgui Espíritu Santo, ha'e he'iva'ekue ome'ẽtaha oréve, ohekuavo pe Espíritu ore ári. Upéva hína upe peẽ pehecha ha pehenduva'ekue.
Ndaha'éi David pe ojupiva'ekue yvágape. Ha'e voi niko he'iva'ekue: ‘Ñandejára he'i che Járape: Eguapy che akatúape,
amoĩ meve nde py guýpe nde rehe ija'e'ỹvape.’
Toikuaa porãke opa Israelgua, ko Jesúspe voi, peẽ pemosãingova'ekue kurusúre, Tupã omoingo hague opa mba'e Jára ha Mesías ramo.”
Umi ijatyva'ekue ohendúvo ko'ã mba'e, oñembyasyeterei ha oporandu joa Pedro ha apóstolkuérape: —Ore pehẽngue, mba'éiko rojapóta?
Pedro he'i chupekuéra: —Pejevy Tupã gotyo ha peñemongaraika peteĩ-teĩ Jesucristo rérape, Tupã oheja rei haguã peẽme pene angaipa, ha péicha ome'ẽta peẽme Espíritu Santo.
Ko ñe'ẽme'ẽ niko peẽme ha pene ñemoñarépe, ha avei opa umi mombyry oĩvape guarã. He'ise opa umi Tupã Ñandejára ohenoisévape guarã.
Ko'ãichagua ñe'ẽ rupi, Pedro oñemoñe'ẽ ha oheko mbo'e chupekuéra, he'ívo: —Pejeheja ko'ã tekove ahẽgui!
Ha umi ogueroviava'ekue iñe'ẽ, oñemongaraika. Ha upe árape oike umi ogueroviáva apytépe, 3.000 tapicha rupi.
Ha oñemohatã hikuái umi apóstolkuéra ombo'évape, omboja'óvo oñondive umi oguerekóva, oñembyatývo oipehe'ã haguã mbuja ha oñembo'e haguã.
Opavave ohecha ramo heta hechapyrãva ha techaukarã Tupã ojapóva apóstolkuéra rupi.
Opa ogueroviáva oĩ peteĩ ñe'ẽme ha omboja'o ojoapytépe opa oguerekóva.
Ome'ẽ hepýre ijyvy ha opa oguerekóva, ha omboja'o upe viru peteĩ-teĩ oikotevẽháicha.
Opa ára oñembyatými Tupaópe ha hógakuéra rupi oipehe'ã mbuja ha ho'u oñondive torypápe ha py'a porãme.
Oguerohory Tupãme ha opavave ohayhu chupekuéra. Arako'ẽre Ñandejára ombohetave upe aty, umi ha'e oipysyrõva'ekue reheve.
Peteĩ jey Pedro ha Juan oho Tupaópe ka'aru mbyte rupi ñembo'ehápe.
Upépe oĩ peteĩ kuimba'e ijapapáva ha oguata'ỹva oiko ypy guive, ojereraháva opa ára ha oñemoĩva upe okẽ “Iporãva” héravape, ojerure haguã tupãmba'e umi oikévape.
Upe ijapáva ohechávo Pedro ha Juánpe oikéva Tupaópe, ojerure chupekuéra tupãmba'e.
Ha'ekuéra oma'ẽ hatã hese, ha Pedro he'i chupe: —Ema'ẽ ore rehe.
Pe kuimba'e oma'ẽ, oimo'ãgui ome'ẽtaha chupe jopoimi.
Pedro katu he'i chupe: —Óro ha pláta ndarekói, pe arekóva katu ame'ẽta ndéve: Jesucristo Nazaretgua rérape epu'ã ha eguata.
Upéva he'ívo Pedro ipojái ipo akatúare ha omopu'ã chupe. Upe vove oñemombarete ipy ha ipyñuã.
Pe ijapapáva opo opu'ã ha oñepyrũ oguata. Upéi oike hendivekuéra Tupaópe, opopo ha omomba'e guasúvo Tupãme.
Opa ohecháva chupe oguata ha omomba'e guasu Tupãme,
oñemondýi ha okyhyje upe ojehuva'ekuére, oikuaa niko hikuái pe kuimba'épe ha oikuaa ha'eha upe oguapýva ojerure jepi tupãmba'e Tupaópe, upe okẽ ‘Iporãva’ héravape.Pe ijapapáva okuerava'ekue ndopoíri Pedro ha Juángui. Opavave ohecha ramó joa, ha pya'e oupa joa Tupaópe upe “Salomón Roka” héravape, ha'ekuéra oĩháme.
Pedro, ohechávo kóva, he'i chupekuéra: “Mba'ére piko pehecha ramó kóva, peẽ Israelgua? Mba'ére piko pema'ẽ ore rehe, ha'érõ guáicha ore umi romonguerava'ekue ko kuimba'épe, térã romboguata chupe ore pokatu térã ore marangatu rupi?
Tupã Abraham, Isaac ha Jacob Jára, Tupã ñande rukuéra ypykue Jára, ombojeroviaveva'ekue opavavégui hembiguái Jesúspe, peẽ pemoĩva'ekue mburuvichakuéra pópe ha pemboykeva'ekue, Pilato he'i rire opoitaha chugui.
Pejerure rangue ojepoi haguã imarangatu ha heko jojávagui, pejerure ojepoi haguã mba'e vai apohágui.
Ha péicha pejukava'ekue jeikove me'ẽhárape. Tupã katu omoingove jey chupe, ha ore hína kóva rechahare.
Ko kuimba'e peẽ pehecha ha peikuaáva, imbarete jey ojerovia rupi Jesús rérare. Ko ijerovia Jesús rehe omoĩva omongueraite chupe, peẽ voi pehechaháicha.
Aikuaa, che pehẽnguekuéra, peẽ ha pende ruvichakuéra pejukárõ guare Jesúspe, pejapo hague peikuaa porã'ỹre.
Opáichavo, Tupã ojapo péicha, oiko haguã upe he'iva'ekue opa imaranduhára rupi, pe Mesías omanova'erãha.
Upévare pejevy Tupã gotyo ha peñembyasy, ha'e oheja rei haguã peẽme pene angaipa,
ha Ñandejára ombou haguã peẽme ára piro'y omboúvo peẽme upe Jesús, iñepyrũha guive voi ha'e oiporavova'ekue Mesías ramo peẽme guarã.
Jesucristo tekotevẽ gueteri opyta yvágape oñemoĩmba peve hekópe opa mba'e, he'i haguéicha umi maranduhára marangatu yma guare rupi.
Moisés he'iva'ekue ñande rukuéra ypykuépe: ‘Tupã pende Jára omopu'ãta pende apytégui peteĩ maranduhára cheichagua. Pene ñe'ẽ rendúke chupe opa he'ívape,
cháke opa umi ohendu'ỹva upe maranduhárape oñemosẽta hetãgui.’
Ha opa maranduhára, Samuel guive, oñe'ẽva'ekue avei ko'ã árare.
Peẽme guarã hína umi ñe'ẽ Tupã ome'ẽva'ekue maranduhárakuéra rupi, ha peẽme guarã avei upe ñe'ẽ me'ẽ Tupã ojapova'ekue pende rukuéra ypykue ndive. Tupã niko he'iva'ekue Abrahámpe: ‘Opa tetã yvy arigua ojehovasáta ne ñemoñarekuéra rupi.’
Tupã omoingovérõ guare Ita'ýrape, omondo chupe peẽme raẽ, pende rovasa haguã, opoikávo peẽme pene rembiapo vaikuégui.”
Pedro ha Juan oñemoñe'ẽ aja, oguahẽ pa'ikuéra, Tupao rerekua ruvicha ha Saduséokuéra ndive.
Ipochy hikuái Pedro ha Juan ombo'égui tetã guápe ha he'ígui jeikove jey omanóva apytégui ojehechauka ha añeteha Jesús rupi.
Ipojái hesekuéra ha ka'aru pytũguima omoinge chupekuéra koty ypytũme upe ára ambue peve.
Ha heta ohenduva'ekue upe ñe'ẽ oguerovia, ha umi ogueroviáva retakue, ojepapávo kuimba'e añónte, ohupyty 5.000 rupi.
Upe ára ambuépe oñembyaty Jerusalénpe Israelgua ruvichakuéra, myakãhára ha Moisés rembiapoukapy mbo'ehakuéra.
Upépe oĩ avei pa'i guasu Anás, Caifás, Juan, Alejandro ha opa pa'i guasu rogagua.
Pedro ha Juánpe omoĩvo henondépekuéra oporandu hikuái chupekuéra: —Máva rupi térã máva rérapepa pejapo ko'ã mba'e?
Pedro, henyhẽva Espíritu Sántogui, he'i chupekuéra: —Tetãgua ruvicha ha myakãhárakuéra:
Peporandu niko oréve pe mba'e porã ojejapova'ekuére peteĩ hasývare, ha mba'éichapa oñemonguera ra'e.
Ro'e pene renondépe ha opa Israelgua renondépe, ko kuimba'e oĩva ápe opavave rovake, hesãiha Jesucristo Nazaretgua rérape, upe peẽ pemosãingova'ekue kurusúre ha Tupã omoingove jeyva'ekue.
Ko Jesús hína upe Ita, peẽ óga apoha pemboykeva'ekue, ha oiko chugui pe Ita tekotevẽvéva.
Ndaipóri ambue ñande pysyrõ, kuaáva Tupã nome'ẽi haguére ñandéve yvy ári ambue.
Mburuvichakuéra ohechávo mba'eichaitépa ipy'a guasu oñe'ẽ haguã Pedro ha Juan, ha ohechakuaa ha'ekuéra naiñaranduiha, iñarandu'ỹva reheguaha uvei, ijurujái joa opytávo ha ohechakuaa Jesús remimbo'eha.
Hi'arive, upe oñemonguerava'ekue oĩ upépe hendivekuéra, ha upévare ndaikatúi he'i mba'eve omoĩ vai haguã chupekuéra.
Upémarõ omosẽ hikuái chupekuéra upe atýgui, ha opyta hikuái oñemongeta upépe.
He'i ojupe hikuái: —Mba'e piko jajapóta ko'ã tekovére? Opa Jerusalengua oikuaa ojapo hague hikuái ko hechapyrãva techaukarã, ha ndaikatúi ja'e japuha upéva.
Ani haguã ko mba'e herakuãve ohóvo opa rupi, ñamongyhyje chupekuéra, anive haguã oñe'ẽ avavépe Jesús rérape.
Ohenói ha he'i hikuái chupekuéra anive haguã oñe'ẽ térã oporombo'e Jesús rérape.
Pedro ha Juan katu he'i chupekuéra: —Peẽ voi pehecháta, iporãpa Tupã renondépe rojapo peẽ pejéva, rojapo rangue ha'e he'íva.
Ore ndaikatúi roguerokirirĩvo pe rohecha ha rohenduva'ekue.
Umi mburuvicha, omongyhyje rire, opoi chuguikuéra. Ndojuhúi hikuái mba'éichapa oinupãta, opavave omomba'e guasúgui Tupãme upe ojehuva'ekuére.
Pe kuimba'e okuerava'ekue ko hechapyrãva rupi, oguerekóma 40 áño rasa.
Pedro ha Juan, ojepoi rire chuguikuéra, oho oñembyaty iñirũnguéra ndive ha omombe'u chupekuéra opa he'iva'ekue pa'i ruvicha ha myakãhárakuéra.
Ohendu rire chupekuéra oñembo'e Tupãme oñondivepa, he'ívo: “Ore Jára, nde rejapova'ekue yvy ha yvága, yguasu ha opa ipype oĩva,
ereva'ekue Espíritu Santo ha ne rembiguái ore ru ypykue David juru rupi: Maerãpa opu'ã tetãnguéra ha ojapose mba'e opa reítava?
Oñomoirũmba yvy arigua mburuvicha guasukuéra, opu'ã haguã Ñandejárare ha hembiporavo Crístore.’
Añete, Herodes ha Poncio Pilato, oñomoirũ kóva ko távape tetã ambuegua ha Israelgua ndive, ha opu'ã ne rembiguái marangatu Jesús rehe, nde reiporavova'ekue Mesías ramo.
Péicha ojapo hikuái, opa nde ereva'ekue oiko haguã.
Ko'ágã, ore Jára, ema'ẽ mba'éichapa ipochy hikuái, ha embopy'a guasu ne rembiguáikuérape omyerakuã haguã ne ñe'ẽ kyhyje'ỹre.
Ehechauka nde pokatu remonguerávo hasývape ha rejapóvo techaukarã ha hechapyrãva, ne rembiguái marangatu Jesús rérape.”
Ha'ekuéra oñembo'epávo, upe oñembyatyhápe hikuái oryrýi, ha opavave henyhẽ Espíritu Sántogui, ha omyerakuã kyhyje'ỹre Ñandejára Ñe'ẽ.
Hetaeterei umi ogueroviáva ha oiko oñondive peteĩ py'ápe ha peteĩ ñe'ẽme. Avave nde'íri imba'énteha upe oguerekóva, oñomba'epa ramo guáicha uvei oguereko.
Apóstolkuéra katu omombe'u meme tuicha pokatu reheve Ñandejára Jesús oikove jey hague, ha Tupã oipytyvõ mbarete opavavépe.
Ndaipóri ijapytépekuéra oikotevẽva, umi oguerekóva yvy térã óga niko ome'ẽ hepýre,
ha omoĩ hepykue apóstolkuéra pópe, omboja'o haguã opavavépe, peteĩ-teĩ oikotevẽháicha.
Upéicha ojapova'ekue peteĩ levíta hérava José Chipregua, apóstolkuéra ombohérava'ekue Bernabé, (he'iséva pe oporombovy'áva).
Kóva oguereko ijyvy, ome'ẽ hepýre ha omoĩ hepykue apóstolkuéra pópe.
Peteĩ karai hérava Ananías, hembireko Safira ndive ome'ẽ hepýre peteĩ yvy.
Ko kuimba'e oñemoĩ peteĩ ñe'ẽme hembireko ndive ha oipe'a pe yvy repykuégui imba'erã, hembyre katu omoĩ apóstolkuéra pópe.
Pedro he'i chupe: —Ananías, maerã piko reheja Sataná ipu'aka nde rehe ha ne mbojapu Espíritu Sántope, reipe'ávo ne mba'erã pe yvy repykuégui?
Na ne mba'éi piko ra'e pe yvy, ha reme'ẽ rire hepýre, nanemba'éi ra'e pe hepykue? Mba'ére piko aipórõ rejapo péicha? Ndaha'éi yvypórape nde japúva, Tupãme uvei katu.
Ananías ohendúvo upéva ho'a omano, ha opa ohendúva upéva, okyhyjeterei.
Ha ou mitã rusukuéra, oñuã pe tetekue ha ogueraha oñotỹvo.
Aremi rire, oike Ananías rembireko, oikuaa'ỹre pe ojehuva'ekue.
Pedro oporandu chupe: —Eremi chéve: Peme'ẽ piko ra'e pe yvy upe peje hague hepýre? Ha'e he'i: —Hẽe, upe hepýre.
Pedro he'i chupe: Mba'ére piko peñemoĩ peteĩ ñe'ẽme pende japu haguã Ñandejára Espíritupe? Péina oúma umi oguerahava'ekue oñotỹ ne ménape, ha ágã nde reraháta ndéve avei.
Upepete Safira ho'a omano Pedro renondépe. Oikévo umi mitã rusu ojuhúma hetekue, ha ogueraha oñotỹ iména ykére.
Ha upe iglésia ha opa oikuaava'ekue ko'ã mba'e, okyhyjeterei.
Apóstolkuéra rupi oiko heta techaukarã ha hechapyrãva opavave apytépe. Ha oñembyaty joa jepi Salomón Rokápe.
Mavave umi ambuekuérava ndojehe'aséi hesekuéra, opáichavo opavave oguerohory chupekuéra.
Ha hetave ohóvo umi ojeroviáva Ñandejárare, kuimba'éva ha kuñáva.
Ha oguenohẽ jepi hikuái hasývape umi okaha rupi hupa ha henimbekuérape ikatu haguã ohasávo Pedro, ikuarahy'ã guénte jepe ho'a hi'árikuéra.
Ha umi táva ijerekuévo oĩvagui avei ogueru hikuái hasýva ha oguerekóva mba'e pochy, ha opavavépe oñemonguera.
Pa'i guasu ha Saduséokuérava oĩva hendive, ipochyeterei hikuái,
ipojái apóstolkuérare ha omoinge koty ypytũ opavavépe guarãvape.
Ñandejára remimbou katu oipe'a pyhare pe koty ypytũ rokẽ ha oguenohẽ chupekuéra, he'ívo:
“Tapeho, ha ñembo'yhápe Tupaópe pemyerakuã opavavépe ko ñe'ẽ jeikove rehegua.”
Upe ohendu haguéicha, oike hikuái ko'ẽmbávo Tupaópe ha oñepyrũ oporombo'e. Upérõ pa'i guasu ha umi oĩva hendive ohenói hikuái opa Israel myakãhárape ñembyaty guasúpe, ha omondo koty ypytũme apóstolkuéra píari.
Umi ñorãirõhára oguahẽvo koty ypytũme katu ndojuhúi chupekuéra. Upérõ ou jey hikuái,
he'ívo: —Rojuhu koty ypytũ oñemboty porã ha ñorãirõhárakuéra oĩ joa okẽnguéra renondépe. Roipe'ávo katu ndorojuhúi avavépe.
Ohendúvo Tupao pegua ñorãirõhárakuéra ruvicha ha pa'i ruvichakuéra oporandu joa ojupe mba'épepa opáta upéva.
Upérõ oguahẽ peteĩ he'íva chupekuéra: —Umi peẽ pemoingeva'ekue koty ypytũme oime hikuái Tupaópe oporombo'e.
Ñorãirõhárakuéra ruvicha iñorãirõhárakuéra reheve oho ipiári, ha ndopokói hesekuéra okyhyjégui umi tetãgua omboitárõ guarã chupekuéra.
Oguahẽvo ogueraha chupekuéra mbojovakehára rendápe ha pa'i guasu he'i chupekuéra:
—Ro'e porãva'ekue peẽme ani haguã peporombo'eve pe kuimba'e reheguávare. Peẽ katu pemyenyhẽ Jerusalén tuichakue pene emombo'epýgui ha hi'arive peityse ore ári pe kuimba'e jejukakue.
Pedro ha apóstolkuéra he'i chupe: —Ore, ore ñe'ẽ renduva'erã Tupãme yvypórape rangue.
Tupã ñande ru ypykue Jára omoingove jeyva'ekue Jesúspe upe peẽ pejukava'ekue pemosãingóvo kurusúre.
Tupã ohupi chupe ha omoĩ ijakatúa gotyo, omoingóvo chupe sãmbyhyhára ha pysyrõha ramo, ikatu haguã Israel retã ojevy Tupã gotyo ha ojeheja rei chupe iñangaipa.
Ore ko'ã mba'e rechahare, ha avei Espíritu Santo, Tupã ome'ẽva umi iñe'ẽ rendúvape chupe.
Ohendúvo ko'ã mba'e ipochyeterei hikuái ha ojukase mo'ã chupekuéra.
Ha umi mburuvichakuéra apytépe oĩ peteĩ fariséo hérava Gamaliel, Moisés rembiapoukapy mbo'eha ojeguerekoitereíva mba'érõ tetãgua apytépe. Kóva oñembo'y ha he'i oñerenohẽ haguã upégui sapy'aite umi apóstol.
Upéi he'i ambue mburuvichakuérape: —Israelgua, pema'ẽ porãke upe pejaposévare ko'ã kuimba'ére.
Pene mandu'áke nda aréi opu'ã hague Teudas, oñemomba'e guasuva'ekue ha omoirũ chupe 400 kuimba'e rupi. Kóvape ojejuka ha iñirũnguéra isarambipa ha opa rei.
Upe rire, pe jepapa oikórõ guare, opu'ã Judas Galileagua, ha oĩ omoirũva chupe. Chupe avei ojejuka ha imoirũhare isarambipa.
Ko ágã ojehúvare, che añandu péicha: Pejeheja ko'ã kuimba'égui ha ani pejoko. Ko mba'e oúrõ yvypóraguinte opa reíta.
Tupãgui ou ramo katu ndapejokói chéne, ha peñeñangarekóke, ani peñemoĩ hína Tupã rehe. —Ha'ekuéra ojapo upe ha'e he'íva.
Ohenói jey hikuái apóstolkuérape, oinupãuka ha he'i chupekuéra anive haguã oñe'ẽ Jesús rérape. Upéi opoi chuguikuéra.
Apóstolkuéra osẽvo mburuvichakuéra rendágui ovy'aeterei Tupã ombojerovia haguére chupekuéra, ohejávo ohasa asy hikuái Jesús rérare.
Opa ára oporombo'e ha omyerakuã Jesús upe Mesías marandu porã, Tupaópe ha ógakuéra rupi avei.
Umíva umi árape hetaetereíma umi ogueroviáva. Umi Grecia ñe'ẽmegua hetave ohóvo ha oñepyrũ oñe'ẽsuguy umi hebréo ñe'ẽmeguáre, he'ívo noñeñangarekoiha hekópe kuña imenave'ỹva heseguakuéravare, oñeme'ẽ jave chupekuéra hembi'urã.
Umi 12 apóstol ombyatypa ogueroviávape, ha he'i chupekuéra: —Naiporãi ore roheja Ñandejára Ñe'ẽ myerakuã, roñangareko haguã umi okaruva'erãre.
Upévare, ore pehẽngue, peiporavo pende apytégui 7 kuimba'e ikatupyrýva ha henyhẽva Espíritu Sántogui, roheja haguã ipópekuéra ko'ã tembiapo.
Ore katu toroñembo'e ha toromoherakuã meme Ñandejára Ñe'ẽ.
Opavavépe iporã upéva, ha oiporavo hikuái Esteban, kuimba'e henyhẽva jeroviágui ha Espíritu Sántogui, avei Felipe, Prócoro, Nicanor, Timón, Pármenas, ha Nicolás, Antioquiagua ojeroviáva Tupãre judíokuéraicha.
Umívape ogueru hikuái apóstolkuéra rendápe, ha ha'ekuéra oñembo'e ha omoĩ ipo hesekuéra.
Ñandejára Ñe'ẽ iñasãive ohóvo ha umi ogueroviáva oñemboheta Jerusalénpe. Pa'ikuérava jepe oĩ ogueroviáva.
Esteban, henyhẽva pokatu ha Tupã rovaságui, ojapo hechapyrãva ha techaukarã maymáva apytépe.
Oĩ mbovymi umi judío tupao “Tembiguaikue” héravagui, oñomoirũva Cirene, Alejandría, Cilicia ha Asiagua ndive, oñepyrũva oñoñe'ẽ api Esteban ndive,
ha ndaikatúi ombohovái chupe, iñe'ẽ henyhẽgui arandu ha Espíritu Sántogui.
Upémarõ ohepy me'ẽ hikuái umi ijapuva'erãme, he'i haguã, ohendu hague chupe oñe'ẽ vaírõ Moisés ha Tupãre.
Upéicha omopu'ã hese tavagua, myakãhára ha Moisés rembiapoukapy mbo'ehakuérape, ha ondyry hikuái Esteban rehe, ipojái hese ha ogueraha mbojovakehára aty guasu renondépe.
Oheka avei hikuái tekove japu, he'íva: —Ko kuimba'e oñe'ẽ vai manté pe Tupao marangatúre, ha Moisés rembiapoukapýre.
Rohendu he'i ramo upe Jesús Nazaretgua ombyaitaha Tupao ha omoambuetaha umi mba'e Moisés ohejava'ekue ñandéve.
Mburuvichakuéra ha opa upépe oguapýva, oma'ẽvo Esteban rehe, ohecha hova ojoguaha Tupã remimbou rovápe.
Pa'i guasu oporandu Estébanpe, añetépa umi oje'éva hese,
ha ha'e he'i: “Che pehẽngue ha che rukuéra, pe che rendu: Tupã Ñandejára heko mimbipáva ojechaukava'ekue ñande ru ypykue Abrahámpe, oiko ramo Mesopotámiape, oho mboyve oiko Haránpe,
ha he'i chupe: ‘Eheja nde yvy ha nde rogaguakuérape ha tereho pe yvy ndéve ahechaukátavape.’
Upérõ Abraham osẽ Caldéagui ha oho oiko Haránpe. Upéi omano itúva ha Tupã ogueru Abrahámpe ko yvýpe, peẽ peikohápe ko'ágã.
Ha nome'ẽi chupe ijyvyrã upépe, ipy rendaguãnte jepe. Iñe'ẽnte ome'ẽ chupe, ome'ẽtaha, ha'e omano rire opyta haguã iñemoñarekuérape guarã. (Ha upérõ jepe Abraham ndaita'ýrai gueteri.)
He'i avei chupe iñemoñarekuéra oikotaha mombyrygua ramo tetã ambuépe, oikotaha tembiguáirõ ha ojeguereko asytaha 400 áño pukukue.
Ha Tupã he'i avei chupe: ‘Che ainupãta upe tetã oguerekótava chupekuéra tembiguáirõ ha upéi osẽta upégui ha che momba'e guasúta ko'ápe.’
Iñe'ẽ ñome'ẽme Tupã he'i Abrahámpe ojeapi'o haguã. Upévare Abraham 8 ára ou haguépe ko yvy ári ita'ýra Isaac, ombyapi'o chupe. Upéicha avei ojapo Isaac ita'ýra Jacob rehe, ha avei kóva ojapo upéicha ita'ýrakuérare, umi 12 Israel ñemoñare ypykuére.
Ko'ã Jacob ra'ykuéra ha'eva'ekue ñande rukuéra ypykue, ndaija'éi ityvýra José rehe, ha ome'ẽ chupe hepýre ojereraha haguã Egíptope. Tupã katu oĩ José ndive.
Oguenohẽ chupe opaichagua jejopy vaígui, ome'ẽ chupe arandu ha upéicha rupi Egipto ruvicha guasu faraón ojerovia hese, ha omoingo chupe Egipto ha mburuvicha guasu róga sãmbyhyhárõ.
Upérõ oiko ñembyahýi ha heta jehasa asy Egipto ha Canaán tuichakue, ha ñande rukuéra ypykue ndoguerekói ho'uva'erã.
Ha Jacob oikuaávo Egíptope oĩha hi'upyrã, omondo upépe ita'ýrakuérape, he'ise ñande rukuéra ypykuépe. Kóva upe ijeho tenondeguava'ekue.
Oho jey ramo guare hikuái, José ojekuaauka ipehẽnguekuérape, ha upéicha faraón oikuaa mba'e tetãmeguápa José.
Upéi José he'i ojereraha haguã Egíptope itúva Jacob ha opa hogagua, umíva 75va'ekue.
Upéicha Jacob oho oiko Egíptope, ha upépe omano, ha upépe omano avei ñande rukuéra ypykue.
Jacob retekue ojereraha Siquémpe ha oñeñotỹ upe yvýpe, Abraham ojoguava'ekue Hamor ra'ykuéragui Siquémpe.
Hi'aguĩma ramo umi ára oiko haguã upe ñe'ẽ Tupã ome'ẽva'ekue Abrahámpe, Israelguakuéra oñembohetaeterei Egíptope,
ha upérõ oñepyrũ oisãmbyhy upe tetãme mburuvicha guasu oikuaa'ỹva'ekue Josépe.
Ko mburuvicha guasu ombotavy ñane retã guápe ha oguereko asy ñande rukuéra ypykuépe, ha mbaretépe ohejauka omano rei haguã umi imitã ra'y mimi.
Upérõ ou Moisés ko yvy ári. Ha'eva'ekue mitãmi iporãitereíva, ha itúvakuéra omongakuaa chupe peteĩ ógape 90 ára aja.
Upéi katu oheja rei mante hikuái, ha faraón rajy ogueraha ha omongakuaa chupe imemby tee ramo.
Upéicha rupi Moiséspe ojeheko mbo'e umi Egiptogua arandúpe. Ha oiko chugui kuimba'e ipokatúva iñe'ẽme ha hembiapópe.
Ombotývo 40 áño, Moisés oñembopy'a peteĩ ohóvo ohecha Israelguakuérape, ha'éva hetãgua tee.
Ha ohechávo peteĩ Egiptogua oinupãha peteĩ ha'ekuéravape, Moisés osẽ hesehápe ha ojuka upe Egipto guápe.
Moisés oimo'ã ipehẽnguekuéra Israelgua ohecha kuaataha, ha'e rupi Tupã oguenohẽtaha chupekuéra Egipto poguýgui. Ha'ekuéra katu ndohechakuaái.
Upe ára ambuépe Moisés ohecha mokõi Israelguáva oñorãirõha oñondive, ha omoingo porãsévo he'i chupekuéra: ‘Peẽ oñopehẽngue hína, ha mba'ére piko peñorãirõta oñondive?’
Upémarõ pe oinupãva hapichápe omyaña Moiséspe ha he'i chupe: ‘Máva piko ne moĩ ore ruvicha ha ore mbojovakehárõ?
Che jukase mba'e piko hína, kuehe rejuka haguéicha Egipto guápe?
Ohendúvo kóva Moisés okañy ha oho Madián retãme. Upépe oiko mombyrygua ramo ha ita'ýra mokõi.
Ohasa rire 40 áño, peteĩ Tupã remimbou, yvy ojeiko'ỹháme yvyty Sinaí ypýpe, ojechauka chupe jukeri hendýva ratápe.
Moisés ohecha ramoite upéva ha oñembojávo ohecha porãve haguã, ohendu Ñandejárape he'íva:
‘Che hína Tupã nde rukuéra ypykue Jára, Tupã Abraham, Isaac ha Jacob Jára.’ Moisés oryrýi kyhyjégui, ha noma'ẽséi.
Upérõ Ñandejára he'i chupe: ‘Eipe'a nde py rehegua, upe repyrũha niko yvy marangatu hína.
Ahecha porã mba'eichaitépa ohasa asy che retãgua oĩva Egíptope. Ahendu ipyahẽ ramo ha aguejy aguenohẽvo chupekuéra. Upévare, romondóta Egíptope.
Ha'ekuéra omboyke ramo jepe Moiséspe ha he'i chupe: ‘Máva piko ne moĩ ore ruvicha ha ore mbojovakeha ramo?’, Tupã omondo chupe huvicha ha imosãsoha ramo, upe Tupã remimbou ojechaukava'ekue chupe jukerípe rupive.
Ha Moisés upe oguenohẽva'ekue Egíptogui ñande rukuéra ypykuépe, ojapo rire hechapyrãva upe tetãme, Mar Rójope, ha yvy ojeiko'ỹháme 40 áño pukukue.
Ko Moisés voi upe he'iva'ekue Israel guápe: ‘Tupã omopu'ãta pende apytégui peteĩ maranduhára cheichagua.’
Ha Israelgua oĩ ramo yvy ojeiko'ỹháme, Moisésva'ekue avei upe ogueraháva Tupã remimbou ñe'ẽ yvyty Sinaípe ñande rukuéra ypykuépe. Chupe oñeme'ẽva'ekue umi ñe'ẽ oporomoingovéva, ombohasa haguã ñandéve.
Ñande rukuéra ypykue katu nohenduséiva'ekue iñe'ẽ, omboyke uvei chupe, ha ohose jeyva'ekue Egíptope.
He'i hikuái Aarónpe: ‘Ejapo oréve tupã gua'u ore sãmbyhy haguã, ndoroikuaái niko mba'épa oiko upe Moisés Egíptogui ore renohẽva'ekuégui.’
Upérõ ojapo hikuái itupã gua'urã peteĩ tóro ra'y ra'ãnga, oikuave'ẽ chupe mymbajuka ha ojapo vy'a guasu upe ta'ãnga rei ha'ekuéra voi ojapova'ekue rérape.
Upévare Tupã ojei chuguikuéra ha oheja omomba'e guasúvo mbyjaita yvága pegua. Péicha niko ojehai maranduhárakuéra kuatia ñe'ẽme: Mañei piko peẽ Israelgua pejapo chéve ra'e mymbajuka ha mba'e kuave'ẽ 40 áño pukukue yvy ojeiko'ỹháme?
Upéva rangue, perahava'ekue pene ndive tupã gua'u Moloc rekoha ha tupã gua'u Refán mbyja, tupã gua'u ra'ãngakuéra peẽ voi pejapova'ekue pemomba'e guasu haguã. Upévare pomombóta pene retãgui, Babilóniagui mombyryve.
Ñande rukuéra ypykue oguerekova'ekue yvy ojeiko'ỹháme Jotopa Róga, ojejapova'ekue Tupã he'i haguéicha Moiséspe, he'i ramo guare ojapo haguã ha'e ohechauka haguéicha chupe.
Ñande rukuéra ypykuépe oñeme'ẽ ha ogueruva'ekue umi Josué ndive ouva'ekue oñemomba'e ramo guare ambuegua yvýre. Umívape Tupã omosẽva'ekue henonderãnguéragui. Ha upépe oĩva'ekue David ára peve.
Chupe ohayhuva'ekue Tupã ha ha'e omopu'ãseva'ekue chupe peteĩ oiko haguã Jacob ñemoñare Jára.
Opáichavo Salomónva'ekue upe omopu'ãva Tupao Tupãme guarã.
Tupã yvatetegua ndoikóirõ jepe tupao yvypóra rembiapokuépe. He'i haguéicha maranduhára: He'i Ñandejára:
Yvága che guapyha ha yvy che pyenda. Mamo piko ikatúta pemopu'ã che rogarã? Mamo piko ikatúta pejapo apytu'u haguãme?
Che voi ajapova'ekue opa ko'ã mba'e, ha péicha oñepyrũva'ekue.
Esteban he'ive chupekuéra: —Peẽ katu akóinte pende py'a hatãva'ekue, pende apysa ha pende py'a umi Tupã rehe ojerovia'ỹvaicha. Peñemoĩ mante Espíritu Santo rehe. Pende rukuéra ypykuéicha avei peẽ.
Máva umi maranduháravape piko ndoguereko asýi raka'e pende rukuéra ypykue? Ha'ekuéra ojuka umi oñe'ẽva'ekuépe upe imarangatúva ouva'erãre, ha ágã oúma ramo ko imarangatúva, peẽ pe pu'ã hese ha pejuka.
Peẽ pehupytyva'ekue upe tembiapoukapy Tupã remimbou rupi, ndapejapóinte upe he'íva.”
Ohendúvo ko'ã mba'e, ipochyeterei ha hãi pururũmba hikuái Esteban rehe.
Ha'e katu, henyhẽva Espíritu Sántogui, oma'ẽ yvágare ha ohecha Tupã reko mimbipa, ha Jesúspe oñembo'ýva hína Tupã akatúape.
Upérõ he'i: —Pema'ẽmi! Ahecha ojepe'a ramo yvága, ha pe yvypóraicha ouva'ekuépe, oĩva Tupã akatúape.
Ha'ekuéra katu omboty ijapysa, ha sapukái pópe ojeity hikuái Esteban ári.
Oguenohẽ upe távagui ha ojapi chupe itápe ojuka peve. Ha umi oikóva mba'e rechaha ramo oheja ijaokuéra peteĩ mitã rusu Saulo héravape, oñangareko haguã umívare.
Itápe ojejapi aja, Esteban oñembo'e he'ívo: “Jesús, che Jára, ereko che espíritu.”
Upéi oñesũ ha osapukái hatã: “Che Jára, eheja rei chupekuéra iñangaipa!” Upéva he'ívo, omano.
Upe aja Saulo akóinte he'i ojukataha umi Ñandejárare ojeroviávape. Upévare oho pa'i guasu rendápe,
ha ojerure chupe kuatiañe'ẽ Damasco pegua judíokuéra tupaópe guarã, oheja haguã chupe oheka umi oikóvape upe Tape Pyahúre, kuimba'éva ha kuñáva, ogueraha haguã ipokuapy Jerusalénpe.
Oguahẽmbotávo táva Damáscope katu, peteĩ mba'e rendy oúva yvágagui omimbipa sapy'a ijerekuévo.
Saulo ho'a yvýre ha ohendu peteĩ he'íva chupe: “Saulo, Saulo, mba'ére piko reñemoĩ che rehe?”
Saulo oporandu: “Máva piko nde, che Jára?” Upe oñe'ẽva he'i chupe: “Che hína Jesús, upe nde reñemoĩha.
Epu'ã ha eike upe távape, upépe oje'éta ndéve ne rembiaporã.”
Umi omoirũva Sáulope oñemondýieterei ohendúgui upe oñe'ẽvape ha ndohechái avavépe.
Upéi Saulo opu'ã ha ojesape'ávo ndohechái mba'eve. Oisãmbyhy chupe ipógui ha ogueraha hikuái Damáscope.
Upépe oĩ mbohapy ára ohecha'ỹre, hoy'u'ỹre ha ho'u'ỹre mba'eve.
Damáscope oiko peteĩ Jesús reroviáva hérava Ananías, ha Ñandejára oñe'ẽ chupe peteĩ jechauka rupi, ha he'i: “Ananías!” Ha ha'e he'i: “Ápe aime, che Jára.”
Ñandejára he'i chupe: “Epu'ã ha tereho upe táva roka, hérava: “Ikarẽ'ỹvape”, ha Judas rógape eporandu peteĩ kuimba'e Tarsogua Saulo héravare. Oñembo'e hína,
ha peteĩ jechauka rupi ohecha peteĩ kuimba'e Ananías héravape oike ramo ha omoĩ ipo hese ohecha jey haguã.”
Ohendúvo kóva Ananías he'i: “Che Jára, heta umi oñe'ẽva chéve ko kuimba'ére, ha omombe'úva opa mba'e ivaíva ojapova'ekue Jerusalénpe umi ne mba'évare.
Ha ágã ou kuri ápe pa'i ruvichakuéra remimbou ramo ogueraha haguã ipokuapy umi nde réra ohenóivape.”
Ñandejára he'i chupe: “Tereho katu, che aiporavo pe kuimba'épe che myerakuã haguã opa tetã ambue guápe, imburuvicha guasukuérape ha avei Israelguakuérape.
Che ahechaukáta chupe mba'eichaitépa ohasa asyva'erã che rehehápe.”
Ananías oho upe óga Saulo oĩháme. Oikévo omoĩ ipo hese ha he'i chupe: —Che pehẽngue Saulo, Ñandejára Jesús, upe ojechaukava'ekue ndéve tape reju hague rupi, che mbou rehecha jey haguã ha ne renyhẽ haguã Espíritu Sántogui,
Upe vove okúi Saulo reságui mba'e pirekuéicha, ha ohecha jey. Upérõ opu'ã ha oñemongaraika.
Upéi okaru ha imbarete jey, ha opyta ára mbovymi umi ogueroviáva oikóva Damáscope ndive.
Upéi Saulo oñepyrũ omyerakuã judíokuéra tupao rupi Jesús ha'eha Tupã Ra'y.
Umi ohendúva chupe ijurujái ha he'i joa: —Nda kóvai piko upe oñemoĩva Jerusalénpe umi Jesús réra ohenóivare? Ndaha'éi piko upe ouva'ekue ko'ápe oguerahávo chupekuéra ipokuapy ha omoĩ pa'i ruvichakuéra pópe?
Saulo katu oñe'ẽ kyre'ỹve ohóvo kyhyje'ỹre, ha oheja oikuaa'ỹre mba'épa he'íta umi Israelgua Damasco guápe, ohechaukávo Jesús ha'eha upe Mesías.
Heta ára rire Israelguakuéra oñemoĩ peteĩ ñe'ẽme ojuka haguã Sáulope,
ha'e katu oikuaa upéva. Ára ha pyharépe oha'arõ hikuái upe táva rokẽnguérape ojuka haguã chupe,
hemimbo'ekuéra katu omoĩ chupe peteĩ ajaka guasúpe ha omboguejy chupe pyhare upe tápia táva mongoráva rupi.
Oguahẽvo Saulo Jerusalénpe oñembyatyse umi Jesús reroviaha ndive, ha opavave okyhyje chugui, ndogueroviaséigui ha'e avei ogueroviaha.
Opáichavo Bernabé ogueraha chupe apóstolkuéra rendápe. Omombe'u chupekuéra Saulo ohecha hague Ñandejárape tapépe ha Ñandejára oñe'ẽ hague chupe, ha Damáscope Saulo omyerakuã hague Jesúspe kyhyje'ỹre.
Upéicha Saulo opyta Jerusalénpe ha oiko hendivekuéra. Oñe'ẽ Ñandejárare kyhyje'ỹre,
oñemongeta, oñoñe'ẽ api Israel guáva ndive griégo ñe'ẽmegua, ko'ãva katu oñeha'ã ojuka chupe.
Oñopehẽnguéva Jesús reroviaha ohechakuaa vove katu, ogueraha Sáulope Cesaréape ha upégui omondo hikuái chupe Társope.
Upérõ Jesucristo reroviaha opa Judea, Galiléa ha Samaría rupi, oiko py'a guapýpe ha okakuaa ijespíritupe. Ombyaje Ñandejárape ha Espíritu Santo oipytyvõ rupi, oñembohetave ohóvo.
Pedro oikóva ohecha oñopehẽngue Jesús reroviahakuérape, oho avei ohechávo umi Tupã mba'évape, oikóva Lídape.
Upépe ojuhu peteĩ kuimba'e Eneas héravape, 8 áñoma oĩva hupápe, ijapágui oguatave'ỹva.
Pedro he'i chupe: —Eneas, Jesucristo ne monguera. Epu'ã emoĩ porã nde rupa. Upe vove Eneas opu'ã.
Ha opa oikóva Lídape ha Sarónpe ohecháva chupe opu'ã ramo, ojevy Ñandejára gotyo.
Umíva umi árape oiko táva Jópepe peteĩ kuña Jesús reroviaha hérava Tabita, griégo ñe'ẽme oje'éva Dorcas. Ko kuña ohasáva hekove ojapóvo iporãva ha oipytyvõvo oikotevẽvape.
Umíva umi árape Dorcas hasyete ha omano. Hetekue ojejohéi rire oñemoĩ peteĩ koty yvate guápe.
Jope opyta Lida ypýpe, oĩháme Pedro, ha umi Jesús reroviaha oikuaávo oĩha upépe, omondo hikuái mokõi kuimba'e he'ívo chupe: “Eju pya'e Jópepe.”
Ha Pedro oho hendivekuéra. Oguahẽvo, ogueraha hikuái chupe kotýpe oĩháme upe omanóva retekue, ha opa umi kuña imenave'ỹva ombojere Pédrope ha hasẽvo ohechauka chupe umi sái ha ao Dorcas ojapova'ekue hekovépe.
Pedro omosẽ opavavépe, oñesũ ha oñembo'e. Upéi oma'ẽvo upe omanóvare, he'i chupe: —Tabita, epu'ã! Ha'e ojesape'a ha ohechávo Pédrope oguapy.
Ha'e ombohasa chupe ipo ha omopu'ã. Upéi ohenói umi Jesús imarangatúvape ha imenave'ỹvape ha ohechauka chupekuéra hekove.
Upéva herakuã táva Jope tuichakue ha heta ojerovia Ñandejárare.
Pedro opyta heta ára upe távape, peteĩ omba'apóva vakapíre, Simón hérava, rógape.
Oiko táva Cesaréape peteĩ kuimba'e hérava Cornelio, ñorãirõhára aty, “Italiagua” hérava, ruvicha.
Upéva, kuimba'e marangatu, omomba'e guasúva Tupãme opa hogagua ndive. Ome'ẽva avei heta viru oipytyvõ haguã Israelguávape, ha oñembo'e mantéva Tupãme.
Peteĩ jey, ka'aru mbyte rupi, oguereko peteĩ jechauka. Ohecha porã peteĩ Tupã remimbou oikéva hendápe ha he'íva chupe: “Cornelio!”
Cornelio oma'ẽvo hese, okyhyjeterei ha oporandu chupe: “Mba'épa reipota, che Jára?” Tupã remimbou he'i chupe: “Tupã ohendu ne ñembo'e ha umi rejapova'ekue reipytyvõ haguã oikotevẽvape.
Emondo ne rembijokuáiva táva Jópepe ohenói haguã peteĩ kuimba'e Simón héravape, ojekuaáva avei Pedro ramo.
Oiko ambue Simón, omba'apóva vakapíre rógape, yguasu rembe'ýpe.”
Oho rire upe Tupã remimbou oñe'ẽva'ekue chupe, Cornelio ohenói mokõi hembiguáiva ha peteĩ ñorãirõhára imarangatúva ha jeroviaháva,
ha omombe'u rire chupekuéra opa mba'e, omondo Jópepe.
Upe ára ambuépe, asaje pyte rupi, ha'ekuéra oho aja Jope gotyo, Pedro ojupi óga pepo ári oñembo'e haguã.
Iñembyahýi ha okaruse, ha ojejapo aja chupe hembi'urã, oguereko peteĩ jechauka:
Ohecha yvága ojepe'a ramo ha oguejy ramo yvýpe peteĩ mba'e savana guasu joguaha, oñemboguejýva irundyve ijapýgui.
Upe savanáme oĩ opaichagua tymba ipy irundýva, avei hyére otyryrýva ha guyra.
Ha ohendu peteĩ he'íva chupe: “Pedro, epu'ã ejuka ha he'u.”
Pedro he'i chupe: “Nahániri, che Jára, che nda'úi mba'eve Tupãme oñemboyke'ỹva térã ipotĩ'ỹva.”
Upe oñe'ẽva he'i jey chupe: “Upe Tupã omopotĩva'ekuére, ani ere, ipotĩ'ỹva.”
Upéva ojehu mbohapy jey, ha upéi pe savana ojehupi jey yvágape.
Pedro ojepy'a mongeta mba'épa he'iséne upe jechauka, ha upérõ oguahẽ hóga rokẽme umi Cornelio remimbou oporanduva'ekue Simón rógare.
Oguahẽvo oñe'ẽ hatã hikuái, ha oporandu oikópa upépe aipo Simón, oñembohérava avei Pedro.
Ha Pedro ojepy'a mongeta aja gueteri upe ohechava'ekuére, Espíritu Santo he'i chupe: “Péina mbohapy kuimba'e ou nde píari.
Eguejy ha tereho hendivekuéra kyhyje'ỹre. Che remimbou hína umíva.”
Pedro oguejy ha he'i umi kuimba'épe: —Che hína upe pehekáva, mba'épa peipota?
Ha'ekuéra he'i: —Ore mbou mburuvicha Cornelio, kuimba'e marangatu omomba'e guasúva Tupãme, ha opa Israelgua oguerohory ha ohayhúva. Tupã remimbou he'i chupe ne renói haguã ha reho haguã hógape, ikatu haguã ha'e ohendu upe ereva'erã chupe.
Upérõ Pedro omoguahẽ chupekuéra ha opyta hikuái hendive upe pyhare. Ko'ẽmba rire Pedro oho hendivekuéra, ha omoirũ chupekuéra mbovymi Jesús reroviaha oñopehẽnguéva oikóva Jópepe.
Upe ára ambuépe oguahẽ hikuái Cesaréape, Cornelio oha'arõhápe chupekuéra, hogaguakuéra aty ha ijepokuaaha jeroviaháva, ha'e upevarã ohenóiva'ekue ndive.
Oguahẽvo Pedro, Cornelio osẽ huguãitĩvo ha oñesũ henondépe, omomba'e guasu haguã chupe.
Pedro katu omopu'ã chupe he'ívo: —Epu'ã, chéko kuimba'e ndeichaguánte avei.
Oñe'ẽ aja hendive, oike ha ojuhu heta oñembyatýva upépe.
Pedro he'i chupekuéra: —Peẽ peikuaa umi Israelguáva ndaikatuiha ojehe'a mombyry guáre térã oike hógakuérape. Tupã katu che mbo'e nda'éiva'erãha avavére, Tupãme oipota'ỹva térã ipotĩ'ỹva.
Upévare añehenóivo, aju ha'e'ỹre mba'eve. Aikuaase aipórõ maerãpa pe che renoika.
Cornelio he'i chupe: —Ojapo irundy ára, kóva ko óra rupi, che aime che rógape ha ajapo pe ñembo'e ka'aru mbyte rupigua, ha ojechauka chéve peteĩ kuimba'e ijao mimbipáva.
He'i chéve: ‘Cornelio, Tupã ohendu ne ñembo'e ha imandu'a umi rejapova'ekuére reipytyvõ haguã oikotevẽvape.
Emondo ne rembijokuáiva táva Jópepe, ohenói haguã Simónpe, hérava avei Pedro. Ha'e oiko ambue Simón, omba'apóva vakapíre rógape, yguasu rembe'ýpe.’
Upévare pya'e amondo nde píari, ha nde reju torypápe. Ko'ágã roimemba Tupã renondépe, ha rohenduse opa mba'e umi Ñandejára he'iva'ekue ndéve ere haguã oréve.
Upérõ Pedro oñepyrũ oñe'ẽ ha he'i: —Ko'ágã aikuaáma, añetehápe Tupãme guarã peteĩchanteha opavave,
ha oimeraẽ tetã megua, chupe ombyajéva ha iporãva ojapóvape, oguerohoryha avei.
Tupã oñe'ẽva'ekue Israel ñemoñarekuérape, omombe'úvo py'a guapy rehegua ñe'ẽ, Jesucristo, opavave Jára, rupi.
Peẽ peikuaa porã upe ojehuva'ekue Israel retãme, oñepyrũvo Galiléa rupi, Juan omyerakuã rire tekotevẽha oñeñemongarai.
Peikuaa Tupã omyenyhẽ hague pokatu ha Espíritu Sántogui Jesús Nazaret guápe, ha Jesús ohasa hague ojapóvo iporãva ha omonguerávo opa ohasa asývape mba'e pochy poguýpe. Upéva ikatuva'ekue ojapo Tupã oĩgui hendive,
ha ore opa mba'e Jesús ojapova'ekue rechahare Judea ha Jerusalénpe. Upéi ojuka hikuái chupe omosãingóvo kurusúre.
Tupã katu omoingove jey chupe mbohapy ára haguépe, ha ojechauka oréve.
Ha'e ndojechaukái opa tetã guápe, orévente uvei, Tupã ore poravova'ekuépe upe mboyvéma voi, mba'e rechaharã. Ore rokaru ha roy'uva'ekue hendive oikove jey rire.
Ha'e ore mondo romyerakuãvo tetã guápe, Tupã omoingo hague chupe oikovéva ha omanóva mbojovakehárõ.
Opa maranduhára oñe'ẽmava'ekue Jesús rehe, ha he'iva'ekue umi hese ojeroviávape ojeheja reipáta iñangaipa.
Oñe'ẽ gueteri hína Pedro ha Espíritu Santo ou opa iñe'ẽ ohendúva ári,
Ha umi Jesús reroviaha Israelgua ouva'ekue Pedro ndive, ijurujái opytávo Espíritu Santo oñeme'ẽgui avei Israelgua'ỹvape,
ohendu niko chupekuéra oñe'ẽ ramo ñe'ẽ ambuépe ha omomba'e guasúrõ Tupãme.
Upérõ Pedro he'i: —Mañei piko ikatu jajoko ani haguã oñemongarai ko'ã oñeme'ẽva'ekuépe Espíritu Santo ñandéveicha avei?
Ha he'i oñemongarai haguã hikuái Jesucristo rérape. Upéi ojerure hikuái Pédrope opyta haguã hendivekuéra ára mbovymi.
Apóstol ha oñopehẽngue Jesús reroviahakuéra oĩva Judéape oikuaa Israelgua'ỹva avei oguerohoryha Ñandejára Ñe'ẽ.
Pedro ou jeývo Jerusalénpe katu, oĩ Israelgua Jesús reroviaha oñe'ẽ vaíva hese.
Oporandu hikuái chupe: —Mba'ére piko reho Israelgua'ỹva rendápe ha rekaru hendivekuéra?
Pedro omombe'upa chupekuéra iñepyrũha guive ojehuva'ekue. He'i chupekuéra:
—Aime hína táva Jópepe, ha añembo'e aja areko peteĩ jechauka: Ahecha peteĩ savana guasu joguaha, oñeñapytĩva irundy ijapýgui oguejy ramo yvágagui che aimeha peve.
Ama'ẽ porã ahecha haguã pe oĩva pype ha ahecha tymba ipy irundýva ha tymba saite, hyére otyryrýva ha guyra.
Ha peteĩ oñe'ẽva he'i chéve: ‘Pedro, epu'ã ejuka ha he'u.’
Ha'e chupe: ‘Nahániri, che Jára, araka'eve ndoikéiva che jurúpe mba'eve Tupãme oñemboyke'ỹva, térã ipotĩ'ỹva.
Upérõ pe oñe'ẽva yvágagui oñe'ẽ jey chéve he'ívo: ‘Pe Tupã omopotĩva'ekuére ani ere Tupãme oñemboyke'ỹha.’
Kóva ojehu mbohapy jey ha upéi opa mba'e ojehupi jey yvágape.
Upérõ mbohapy kuimba'e oñemboúva Cesaréagui che píari, oguahẽ upe óga roimeháme.
Espíritu he'i chéve aha haguã hendivekuéra kyhyje'ỹre. Ha oho avei che ndive 6 Jesús reroviaha ñane pehẽnguéva. Opavave roike peteĩ kuimba'e rógape,
omombe'úva oréve ohecha hague hógape Tupã remimboúpe, ñembo'yhápe he'íva chupe: ‘Emondo ne rembijokuáiva táva Jópepe, ohenói haguã Simónpe, ojekuaáva avei Pedro ramo.
Ha'e he'íta ndéve mba'éichapa ikatúta reñepysyrõ nde ha nde rogagua.
Añepyrũvo añe'ẽ chupekuéra, Espíritu Santo ou hi'árikuéra ou haguéicha ñande ári iñepyrũháme.
Upérõ che mandu'a upe he'iva'ekuére Ñandejára: ‘Añete, Juan oporomongaraiva'ekue ýpe, peẽ katu peñemongaraíta Espíritu Sántope.’
Tupã ome'ẽ ramo avei chupekuéra upe ome'ẽva'ekue ñandéve, jajeroviava'ekuére Ñandejára Jesucrístore, máva piko che ajokose haguã Tupãme?
Oñopehẽnguéva Jerusalengua ohendu rire ko'ã mba'e, okirirĩ ha omomba'e guasu Tupãme he'ívo: —Israelgua'ỹvape avei niko Tupã ome'ẽ ra'e ija haguã chupekuéra ojevývo Tupã gotyo, ikatu haguã ohupyty jeikove opa'ỹva!
Omano rire Esteban, oñepyrũ upe ñepu'ã umi Jesús reroviahare, ha upévare okañy hikuái Fenicia, Chipre ha Antioquíape. Upe rupi omyerakuã hikuái umi Israelguávape upe marandu porã ha umi Israelgua'ỹvape katu nahániri.
Opáichavo, oĩ Jesús reroviaha Chipre ha Cirenegua oguahẽva Antioquíape ha oñe'ẽ avei umi Israelgua'ỹvape, omyerakuãvo upe marandu porã Ñandejára Jesús rehegua.
Ñandejára pokatu oĩ hendivekuéra, ha upéicha rupi heta umi ojehejáva ijerovia yma guarégui ha oguerovia Ñandejárape.
Iglésia Jerusalén pegua oikuaávo upéva, omondo Bernabépe Antioquíape.
Oguahẽvo Antioquíape Bernabé ohecha mba'éichapa Tupã ohovasa ra'e chupekuéra, ha ovy'aeterei. He'i chupekuéra oñembopy'a peteĩ haguã ipy'aite guive Ñandejára ndive.
Bernabéva'ekue kuimba'e marangatu henyhẽva Espíritu Sántogui ha jeroviágui. Ha upéicha rupi heta umi ojeroviava'ekue Ñandejárare.
Upéi Bernabé oho Társope Saulo píari,
ha ojuhu rire chupe, ogueraha Antioquíape. Upépe opyta ha oñembyaty hikuái upepegua iglésia ndive peteĩ áño pukukue, ombo'évo hetápe. Antioquíape oñepyrũva'ekue oñembohéra “cristiáno”, umi Cristo rehe ojeroviávape.
Umíva umi árape mbovymi maranduhára oho Jerusaléngui Antioquíape.
Ha peteĩ ha'ekuérava, Agabo hérava, oñembo'y ha Espíritu Santo oikuaauka rupi chupe, omomarandu outaha ñembyahýi guasu opa rupi yvy jerekuévo, ha upéva ojehu Claudio ramo guare Roma ruvicha guasu.
Upérõ umi Jesús reroviaha Antioquiagua oñembopy'a peteĩ oguerahauka haguã oguerekóvagui umi Judea guápe, peteĩ-teĩ ikatumiháicha.
Upéicha ojapo hikuái, ha Bernabé ha Saulo rupi, oguerahauka hikuái ipytyvõ Jesús reroviahakuérape Judea guápe.
Umíva umi árape mburuvicha guasu Herodes oñepyrũ oñemoĩ pe iglésiare.
Ojukauka kyse pukúpe Juan ryke'y Santiágope.
Ha ohechávo upéva oguerohoryha Israelgua, omonambika avei Pédrope. Kóva ojehu umi ára oñembyarete jave mbuja añembovu'ỹva.
Herodes omoingeka Pédrope koty ypytũme, oñangarekohápe hese irundy ñorãirõhára aty, irundy ñorãirõhára reheve peteĩ-teĩ atýpe. Omoĩse chupe tetãgua pópe Páskua arete rire.
Pedro oĩ aja koty ypytũme, pe iglésia oñembo'e hese ipy'aite guive.
Upe Herodes omoĩtaha árape Pédrope tetãgua pópe, ha'e oke hína mokõi ñorãirõhára pa'ũme, ojepokua mokõi kadénape, ha okápe ñorãirõhárakuéra oñangareko pe okẽre.
Upeichaháguinte oguahẽ sapy'a peteĩ Ñandejára remimbou, ha pe koty ypytũ ojehesapepa. Pe Ñandejára remimbou opoko Pédrore ijyképe ha omombáy chupe he'ívo: “Epu'ã pya'e!” Upévo umi kadéna ho'a Pedro pógui,
ha Tupã remimbou he'i chupe: “Eñemonde ha emoĩ nde sapatupe.” Pedro ojapo upéicha ha pe Tupã remimbou he'i jey: “Emoĩ nde ahoja ha che moirũ.”
Pedro osẽ pe Tupã remimbou rapykuéri, oikuaa'ỹre añetépa pe Tupã remimbou rembiapo térã iképe guánte upe ohecháva.
Ohasa rire hikuái pe ñorãirõhára aty peteĩha ha upe mokõiha, oguahẽ upe oka pegua okẽ fiérrope, ha upéva ojepe'a ijehegui rei. Osẽ hikuái ha ohasa rire peteĩ tape, pe Tupã remimbou oheja chupe.
Upérõ Pedro ohechakuaa ha he'i: “Ko'ágã ae ahecha porã Ñandejára, hemimbou rupi, che pe'a hague Heródesgui ha umi Israelgua che rehe ojaposeva'ekuégui.”
Ohecha kuaávo kóva, Pedro oho María, Juan, hérava avei Marcos, rógape, oñembyatyhápe heta oñembo'éva.
Ombota upe okẽ ha peteĩ mitãkuña hérava Rode osẽ ohechávo mávapa.
Ohendúvo Pedro ñe'ẽ, ha ovy'aetereígui, oipe'a rangue chupe, oho pya'e oporomomarandúvo Pedro oĩha upe okẽme.
He'i hikuái chupe: —Nde tarova mba'e piko! Ha'e katu he'i añeteha. Ha'ekuéra he'i: —Oimeva'erãko Tupã remimbou mba'e hína.
Upe aja Pedro akóinte ombota upe okẽ. Ha oipe'ávo ha ohecha chupe, oñemondýi hikuái.
Ha'e katu ipópe omokirirĩ chupekuéra, ha omombe'u mba'éichapa Ñandejára oguenohẽ chupe koty ypytũgui. Upéi he'i: —Pemombe'u kóva Santiágope ha ñane pehẽnguekuérape. Upéi osẽ oho ambue hendápe.
Ko'ẽmba rire oiko sarambi guasu ñorãirõhára apytépe, ndoikuaáigui mba'épa oiko ra'e Pédrogui.
Herodes ohekauka chupe ha ndaikatúima ramo ojuhu, ojukauka iñangarekoharekuérape. Upe rire osẽ Judéagui ha oho oiko Cesaréape.
Herodes ipochy Tiro ha Sidongua ndive. Umíva oñemoĩ peteĩ ñe'ẽme ou haguã hendápe. Herodes róga pegua mburuvicha Blasto ndive oñemoĩ porã hikuái, ha hese ae ojerure chupe oiko haguã py'a guapýpe oñondive. Tiro ha Sidongua niko ojogua opa mba'e mburuvicha guasu Herodes retãgui.
Herodes omoĩ chupekuéra peteĩ ára ou haguã oñe'ẽ hendive. Upérõ oñemonde ijao jeguápe, oñemoĩ mbojovakehára guapyhápe, ha upe guive oñemoñe'ẽ chupekuéra.
Upérõ opavave osapukái joa: “Ko oñe'ẽva ndaha'éi peteĩ yvypóra, peteĩ tupã uvei katu!”
Upe vove peteĩ Ñandejára remimbou ombohasyete Heródespe, nombyajéi haguére Tupãme. Hekove voi hasopa, ha omano yso rembi'úrõ.
Upe aja Ñandejára Ñe'ẽ iñasãive ohóvo ha oñemyerakuã opa rupi.
Bernabé ha Saulo omohu'ã rire hembiapo Jerusalénpe, ojevy oguerahávo hendive Juan, Marcos avei héravape.
Icóniope Pablo ha Bernabé oike oñondive pe judíokuéra tupaópe ha iñe'ẽ rupi heta oĩ ogueroviáva Israelgua ha Israelgua'ỹva.
Umi Israelgua oguerovia'ỹva katu ombopochy umi Israelgua'ỹvape Jesús reroviahakuérare.
Opáichavo apóstolkuéra opyta are upépe, ha ojeroviágui Ñandejárare oñe'ẽ kyhyje'ỹre, ha Ñandejára ombyaje ha'ekuéra he'íva Tupã mborayhúgui, ome'ẽvo chupekuéra pokatu ojapo haguã techaukarã ha hechapyrãva.
Umi tavagua katu ojoavy: oime oĩva Israelgua ndive ha oime oĩva apóstolkuéra ndive.
Upérõ umi Israelgua ha Israelgua'ỹva oñemoĩ peteĩ ñe'ẽme mburuvichakuéra ndive, oñemboharái haguã hesekuéra ha ombo'íta haguã chupekuéra.
Pablo ha Bernabé oikuaávo upéva, okañy ha oho hikuái Listra ha Dérbepe, távakuéra Licaonia pegua, ha ijerekuévo rupi,
ha omyerakuã avei umi rupi upe marandu porã.
Lístrape oĩ peteĩ kuimba'e ikatu'ỹva oguata. Ndoguatáiva'ekue araka'eve, ijapapágui oikove ypy guive. Ko kuimba'e oguapy hína,
ohendúvo pe Pablo he'íva. Pablo oma'ẽ hese ha ohecha ogueroviaha ikatu haguã okuera.
Upérõ he'i hatã chupe: —Epu'ã ha eñembo'y! Pe kuimba'e opo opu'ã ha oñepyrũ oguata.
Ohechávo upe Pablo ojapova'ekue, opavave oñepyrũ osapukái Licaonia ñe'ẽme: —Tupãnguéra oguejy ñane rendápe kuimba'érõ!
Ha oguereko Bernabépe tupã Zeus ramo ha Páblope Hermes ramo, ha'égui upe oñe'ẽva.
Zeus pa'i, oguerekóva itupao táva reiképe, ogueru tórokuéra ha yvoty ombojegua haguã chupekuéra, ha opavave oikuave'ẽse chupekuéra mymbajuka.
Bernabé ha Pablo ohecha kuaávo upéva, omondoro ijaokuéra ha oike ijapytépekuéra osapukáivo:
—Peẽ kuimba'e, mba'ére piko pejapo péicha? Oréko yvypóra peẽichaguánte avei. Roju kuri pomomarandúvo pe marandu porã, pejehejáma haguã ko'ã výro reígui, ha pejevy Tupã oikovévare ojapova'ekue yvága, yvy, yguasu ha opa ipype oĩva.
Jepe yma Tupã ohejava'ekue peteĩ-teĩ oho hapére,
araka'eve ndohejáiva'ekue ohechauka'ỹre, mávapa ha'e umi mba'e porã ojapóva rupi. Ha'e niko upe omboúva peẽme ama, kóga mono'õ iporãva, ha upe ome'ẽva peẽme heta pe'u haguã ha pevy'a haguã.
Ha he'ivérõ jepe chupekuéra, ndaikatúi ojoko ani haguã oikuave'ẽ mymbajuka.
Upérõ oguahẽ Israel guáva Antioquía ha Iconiogua, ombopochýva hesekuéra opavavépe. Upérõ ombo'íta hikuái Páblope ha oimo'ãvo ojuka hague oguerotyryry táva rokápe.
Umi Jesús reroviaha oñembyatývo Pablo jerére, ha'e opu'ã ha oike jey upe távape. Upe ára ambuépe osẽ Bernabé ndive Derbe gotyo.
Omyerakuã rire marandu porã Dérbepe, oĩ rire heta Jesús reroviaha, ojevy Listra, Iconio ha Antioquíape.
Ko'ã henda rupi omokyre'ỹ Jesús reroviahápe, oñemoñe'ẽvo chupekuéra oñemohatã haguã ijeroviápe, he'ívo, jaike haguã Tupã remisãmbyhýpe jahasa asy hetava'erãha.
Omoingo avei hikuái myakãhárakuéra peteĩ-teĩ iglésiape, ha ojapo rire ñembo'e ha karu'ỹ, oheja chupekuéra Ñandejára, ha'ekuéra ojerovia hague pópe.
Ohasávo Pisidia rupi oguahẽ hikuái Panfíliape.
Omyerakuã upe ñe'ẽ Pérgepe ha upéi oho Atalíape.
Upépe ojupi várkope Antioquía gotyo, upégui oñemondova'ekue tembiapo aporã ha oñemoĩva'ekue chupekuéra Tupã po guýpe.
Oguahẽvo Antioquíape ombyaty upe iglésia ha omombe'u chupekuéra opa mba'e Tupã ojapova'ekue hendivekuéra, ha mba'éichapa Ñandejára oipe'a ra'e hokẽ Israelgua'ỹvape, ikatu haguã ha'ekuéra avei oguerovia.
Pablo ha Bernabé opyta are upépe umi Jesús reroviaha ndive.
Umíva umi árape, umi ohova'ekue Judéagui Antioquíape, oñepyrũ ombo'e umi Jesús reroviaha judio'ỹvape, ndojeapi'oukái ramo, Moisés he'i haguéicha ndaikatuiha oñepysyrõ.
Pablo ha Bernabé oñoñe'ẽ api mbarete hendivekuéra, ha ipahápe Pablo, Bernabé ha ambuekuérava ojeporavo oho haguã Jerusalénpe oñe'ẽvo ko mba'ére apóstolkuéra ha myakãhárakuéra upe Jesucristo iglésia pegua ndive.
Umi Antioquía pegua Jesucristo iglésia rembijokuái, ohasávo Fenicia ha Samaría rupi, omombe'u mba'éichapa umi Israelgua'ỹva ojeheja ra'e ijerovia ymágui, oho haguã Tupã ndive. Ha opa oñopehẽnguéva ovy'aeterei ohendúvo.
Pablo ha Bernabé oguahẽvo Jerusalénpe, upepegua iglésia, apóstol ha myakãhárakuéra oguerohory chupekuéra, ha ha'ekuéra omombe'u opa Tupã ojapova'ekue hendivekuéra.
Oĩ jepe fariséova ogueroviava'ekue, opu'ãva ha he'i: —Tekotevẽ ñambyapi'ouka umi Israelgua'ỹ Jesús reroviahápe, ha tojapo Moisés rembiapoukapy.
Upérõ oñembyaty apóstol ha myakãhárakuéra, oñe'ẽ haguã kóvare.
Heta oñe'ẽ rire hikuái, Pedro opu'ã ha he'i chupekuéra: —Che pehẽnguekuéra, peikuaa ymáma Tupã che poravo hague pende apytégui amyerakuã haguã pe marandu porã Israelgua'ỹvape, ikatu haguã ha'ekuéra oguerovia.
Ha Tupã, oikuaáva opavave py'apy, ohechauka oguerohoryha chupekuéra, ome'ẽ niko chupekuéra Espíritu Santo ñandéveicha avei.
Tupãme guarã peteĩchante ha'ekuéra ha ñande, omopotĩ niko avei ipy'apy pe jerovia rupi.
Mba'érepa aipórõ peñemoĩse Tupã rehe, peitývo ko'ã Jesús reroviaha ári mba'e pohýi, ñande ha ñande rukuéra ypykue ikatu'ỹva'ekue jaropu'aka?
Upéva rangue, ñande jarovia reiete jajepysyrõha ha'ekuéraicha avei, Ñandejára Jesús imba'e porã rupi.
Opavave okirirĩ ha ohendu, Bernabé ha Pablo oñe'ẽ aja umi techaukarã ha hechapyrãvare, Tupã ojapova'ekue ha'ekuéra rupi umi Israelgua'ỹva apytépe.
Ha'ekuéra oñe'ẽmbávo, Santiago he'i: —Che pehẽnguekuéra, pe che rendumi:
Simón omombe'u ñandéve mba'éichapa Tupã oguerohory ypyva'ekue Israelgua'ỹvape, oiporavóvo avei ijapytépekuéra peteĩ tetã imba'erãva.
Upéicha avei ohaiva'ekue umi maranduhára, he'iháicha Tupã kuatiañe'ẽ:
‘Upéi aju jeýta ha amopu'ã jeýta David tapỹi ojero'ava'ekue: amyatyrõ jeýta itapere ha amopu'ã jeýta,
ikatu haguã umi ambue oheka Ñandejárape opa tetã megua ndive, oñemboykeva'ekue che rérape guarã.
Ñandejára, oikuaaukava'ekue ko'ã mba'e ymaite guive, ome'ẽma iñe'ẽ.’
Aipórõ che añandu nañamoĩva'erãiha mba'e pohýi tekotevẽ'ỹva umi Israelgua'ỹvape, ijerovia yma guarégui ojehejávape, oho haguã Tupã ndive.
Jahaínte chupekuéra kuatiañe'ẽ ojei haguã opa oñekuave'ẽva'ekue tupã gua'ukuérapegui, ani omenda hekope'ỹ, ani ho'u tymba ojahogava'ekue ro'o, ha ani ho'u so'o huguy reheve.
Ymaite guive niko opaite táva rupi, judíokuéra tupaópe oñemyerakuãva Moisés rembiapoukapy pytu'uha árape.
Apóstol ha myakãhárakuéra, ha upepegua umi iglésia, oñembopy'a peteĩ oiporavo haguã ijapytéguikuérava ha omondo chupekuéra Antioquíape, Pablo ha Bernabé ndive. Oiporavo Judáspe, hérava avei Barsabás ha Sílaspe, kuimba'ekuéra ojeapóva mba'érõ Jesús reroviaha apytépe,
ha hendivekuéra omondo ko kuatiañe'ẽ: “Ore apóstol ha myakãhárakuéra pene pehẽnguéva, romomaitei umi ore pehẽngue Jesús reroviaha Israelgua'ỹvape, ha oikóva Antioquía, Siria ha Cilíciape.
Roikuaa oĩ hague tapicha ohóva ko'águi ore ro'e'ỹre chupekuéra, pene myangekóiva'ekue iñe'ẽme ha pene mokañy.
Upévare roñemoĩ peteĩ ñe'ẽme roiporavo haguã ore apytégui umi ohova'erã pene rendápe, ore pehẽnguekuéra rohayhu etéva Bernabé ha Pablo ndive,
omoĩva'ekue hekove kyhyje'ỹre Ñandejára Jesucristo rehehápe.
Upéicha rupi romondo peẽme Judas ha Sílaspe. Ha'ekuéra oñe'ẽta pene ndive omyesakã haguã peẽme opa mba'e.
Espíritu Santo ha ore rojuhu porã, noromoĩri haguã pende ári mba'eveichagua mba'e pohýi, ndaha'éirõ ko'ã mba'e tekotevẽva:
Ani pe'u tymba ro'o oñekuave'ẽva'ekue tupã gua'ukuérape, ani pe'u so'o huguy reheve térã tymba ojahogava'ekue ro'o, ha ani pemenda hekope'ỹ. Pejejokórõ ko'ã mba'égui, pejapo porãta. Pomomaitei.”
Ha'ekuéra oporomomaitei rire, oho hikuái Antioquíape ha ombyatývo umi Jesucristo reroviahápe, omoĩ ipópekuéra pe kuatiañe'ẽ.
Oñemoñe'ẽ rire upe kuatia, ovy'aeterei ombopy'a guapýgui chupekuéra.
Judas ha Silas ha'égui avei maranduhára, ombovy'a ha omokyre'ỹeterei iñe'ẽnguérape umi oñopehẽnguévape.
Aremi rire, umi Jesús reroviaha omondo jey chupekuéra maitei ha py'a guapy reheve imbouhare rendápe.
Silas katu oñembopy'a peteĩ ha opyta hendivekuéra.
Pablo ha Bernabé katu opyta jey Antioquíape ha heta ambue ndive oporombo'e ohóvo ha omyerakuã Ñandejára marandu porã.
Upéi Pablo he'i Bernabépe: —Jaha jey ñane pehẽngue Jesús reroviaha rendápe umi táva ñamyerakuã hague rupi Ñandejára ñe'ẽ, jahecha haguã mba'éichapa oiko hikuái.
Bernabé oguerahase Juan, Marcos avei héravape.
Pablo katu ndojuhu porãi upéva, Marcos oheja haguére chupekuéra Panfíliape ha ndoikói hendivekuéra upe tembiapópe.
Ojoavy mbaretégui, ojei ojuehegui. Bernabé ogueraha Márcospe ha ojupi várkope ha oho Chíprepe,
Pablo katu oiporavo Sílaspe, ha Jesús reroviaha ohejávo chupekuéra Ñandejára mborayhu pópe, ha'e osẽ upégui,
ha ohasa Siria ha Cilicia rupi omokyre'ỹvo pehẽnguekuéra umi Jesucristo iglésiape.
Pablo oguahẽ Derbe ha Lístrape, ha upépe ojuhu peteĩ Jesús reroviaha, hérava Timoteo. Isy, Israelgua Jesús reroviaha ha itúva griégo.
Listra ha Iconio pegua pehẽnguekuérava oñe'ẽ porã hese.
Pablo oipota Timoteo omoirũ chupekuéra, ha upéva mboyve ombyapi'ouka chupe, ndoipotáigui ipochy Israel guáva oikóva upe rupi. Opavave niko oikuaa Timoteo ru griegoha.
Opa umi táva ohasaha rupi oikuaauka umi Jesús reroviahápe apóstol he'iva'ekue ha myakãhárakuéra Jesucristo iglésia Jerusalén pegua.
Aipórõ, umi Jesucristo iglésia oñemohatã ijeroviápe ha umi Jesús reroviaha hetave arako'ẽre.
Espíritu Santo ndohejáigui chupekuéra omyerakuã upe ñe'ẽ Ásiape, ohasa hikuái Frigia ha Galacia rupi,
ha oguahẽ Misia rembe'y peve. Upégui oikese mo'ã hikuái Bitíniape, Jesús Espíritu katu ndohejái.
Aipórõ, ohasávo Misia rupi oguejy Tróadepe.
Upépe Pablo peteĩ pyharépe oguereko peteĩ jechauka: Ohecha peteĩ kuimba'e Macedoniagua, ñembo'yhápe he'íva chupe: “Ehasána Macedóniape ha ore pytyvõ.”
Pablo oguereko rire ko jechauka, roñemoĩ roho haguãicha Macedóniape, roikuaa porãgui Tupã ore renoiha romyerakuã haguã upépe marandu porã.
Rojupi várkope Tróadepe ha ropia'ỹre roho yvy y mbyte pegua Samotráciape, ha upe ára ambuépe roguahẽ Neápolispe.
Upépe roho Romaguáva táva Filipos, Macedoniagua táva itenondevévape. Upépe ropyta ára mbovymi.
Peteĩ pytu'uha árape rosẽ okaháre y rembe'ýpe, oñeñembo'ehápe jepi rupi. Roguapy ha roñe'ẽ marandu porã rehe kuñakuéra oñembyatyva'ekuépe.
Peteĩ ha'ekuérava héra Lidia, upéva Tiatiragua, poyvi pytã sỹime oñemúva. Ko kuña omomba'e guasúva Tupãme, ohendu hína, ha Ñandejára omokyre'ỹ chupe ojapysaka porã haguã upe Pablo he'ívare.
Oñemongaraika opa hogagua ndive ha upéi he'i oréve: —Perovia ramo añetehápe che ajeroviaha Ñandejárare, peju pepyta che rógape. Ha ore reraha hógape.
Rohóvo ñembo'ehápero juhu peteĩ mitãkuña oguerekóva mba'e pochy, mba'e ñemi kuaaha. Kóva, peteĩ tembiguái, he'i rupi imba'e kuaa ohupytýva heta viru ijárakuérape guarã.
Ko mitãkuña ou ore rapykuéri osapukáivo: —Ko'ã kuimba'e hína Tupã yvatetegua rembiguái, ha omyerakuã peẽme ñepysyrõ rape!
Péicha ojapo heta ára pukukue. Pablo katu ikueráima chugui, ha ojere he'i pe mba'e pochy pype oĩvape: —Jesucristo rérape ha'e ndéve resẽ haguã chugui. Upe vove pe mba'e pochy oheja chupe.
Upe mitãkuña járakuéra katu, ohechávo ndaikatu mo'ã veimaha oñemboviru upe ha'e he'íva rupi, ipojái Pablo ha Sílare ha ogueraha mburuvichakuéra renondépe upe táva roka guasúpe.
He'i hikuái mbojovakehárape: —Ko'ã Israelguáva omyangekói ñande táva,
ha oporombo'e heta mba'ére, ñande Romaguáva ikatu'ỹva jarohory.
Upérõ opavave opu'ã hesekuéra, ha mbojovakehárakuéra he'i oñemboi haguã ijaógui ha oñenupã yvyrápe.
Oinupã heta rire omoinge chupekuéra koty ypytũme ha he'i herekuápe oñangareko mbarete haguã hesekuéra.
Ha'e aipórõ ogueraha chupekuéra upe koty ruguaitépe ha omoinge ipy yvyra kuápe.
Pyhare pyte rupi katu, Pablo ha Silas oñembo'e ha opurahéi Tupãme, ha umi oĩva avei koty ypytũme ohendu hína,
peichahágui ou sapy'a peteĩ yvy ryrýi ne ratãva, omongu'epáva pe óga pyenda. Upe vove ojepe'apa okẽnguéra, ha osopa umi upépe oĩva sãnguéra.
Pe herekua opáy, ha ohechávo okẽnguéra ojepe'apáva ohekýi ikyse puku ojejuka haguã, oimo'ãgui opavave okañy hague.
Pablo katu osapukái chupe: —Ani rejapo nde jehe mba'eve ivaíva, roimembáko hína ápe.
Upérõ pe herekua ojerure mba'e rendy, oike pya'e, ha oryryipávo kyhyjégui oñesũ Pablo ha Silas renondépe.
Upéi oguenohẽ chupekuéra ha oporandu: —Karaikuéra, mba'épa ajapova'erã añepysyrõ haguã?
Ha'ekuéra he'i chupe: —Ejerovia Ñandejára Jesús rehe ha reñepysyrõta nde ha nde rogagua.
Ha oñe'ẽ hikuái Ñandejára ñe'ẽre chupe ha opa hógape oĩvape.
Upe pyharépe voi upe herekua oipohano chupekuéra iñenupãngue, ha upéi ha'e ha hogagua oñemongaraika.
Upe rire ogueraha hógape ha omongaru. Ha'e ha hogaguakuéra ovy'aeterei oguerovia haguére Tupãme.
Ko'ẽmba rire, mbojovakehárakuéra omondo ñorãirõhárakuéra he'ívo koty ypytũ rerekuápe opoi haguã Pablo ha Sílasgui.
Pe koty ypytũ rerekua he'i Páblope: —Mbojovakehárakuéra he'ika chéve apoi haguã pende hegui. Aipórõ ikatúma peho kyhyje'ỹre.
Pablo katu he'i ñorãirõhárakuérape: —Ore Romaguávape ore nupã kuri opavave renondépe ore mbojovake'ỹre, ha ore moinge koty ypytũme, ha piko ágã pepoise ore hegui ñemiháme? Ndaupéichamo'ãi hína! Tou ha'ekuéra voi ore renohẽvo!
Ñorãirõhárakuéra ogueraha ko'ã ñe'ẽ mbojovakehárakuérape ha ha'ekuéra oñemondýi ohendúvo Roma peguaha.
Oho aipórõ mbojovakehakuéra, he'ívo Pablo ha Sílaspe ombyasyha, oguenohẽ, ha ojerure chupekuéra osẽ haguã pe távagui.
Osẽvo koty ypytũgui Pablo ha Silas oho Lidia rógape, ha ohecha rire pehẽnguekuéra Jesús reroviahápe ha omokyre'ỹ rire chupekuéra, oho upégui.
Ohokuévo Pablo ha Silas ohasa Anfípolis ha Apolonia rupi, ha upéi oguahẽ Tesalónicape, judíokuéra tupaópe.
Pablo jepi guáicha oho judíokuéra tupaópe, ha pytu'uha árape mbohapy semána pukukue, oñoñe'ẽ api hendivekuéra, oiporúvo Tupã kuatiañe'ẽ.
Omyesakã chupekuéra, pe Mesías omanova'erã, ha omano rire oikove jeyva'erã hague. He'i chupekuéra: —Upe Jesús che amyerakuãva peẽme hína upe Mesías.
Oĩ Israelguáva Jesús reroviaha ha oñemoirũva Pablo ha Silas ndive. Oguerovia avei heta griégova omomba'e guasúva Tupãme, ha heta kuña, ipoguasúva rehegua.
Kóva katu opichaeterei umi Israelgua oguerovia'ỹvape, ha ombyaty mba'e vai apoha reko rei, ojapo haguã sarambi pe távare. Ondyry avei Jasón rógare oguenohẽ haguã upégui Pablo ha Sílaspe ha omoĩ tetãgua pópe,
ha ndojuhúima ramo chupekuéra upépe, oguerotyryry hikuái Jasón ha ambue oñopehẽnguévape upe tavagua ruvichakuéra rendápe, osapukáivo: —Ko'ã kuimba'e, oporomyangekóiva'ekue yvy jerekuévo, ou ko'ápe avei,
ha Jasón omoguahẽ chupekuéra hógape. Ha'ekuéra opu'ã hína Romagua ruvicha guasúre, he'ívo oĩha ambue mburuvicha guasu, aipo Jesús.
Ohendúvo ko'ã mba'e, umi tetãgua ha mburuvichakuéra avei oñemondýi.
Jasón ha umi ambue katu ohepyme'ẽ hesekuéra, ha opoi hikuái chuguikuéra.
Pyhare vove, Jesús reroviaha pehẽnguekuérava omondo pya'e Pablo ha Sílaspe Berea gotyo. Oguahẽvo, oho hikuái judíokuéra tupaópe.
Ko'ã Israelguáva, imba'e porãvéva umi Tesalónica guávagui, oguerohory ipy'aite guive upe ñe'ẽ, ha arako'ẽre oipyguara Tupã kuatiañe'ẽ ohecha haguã añetépa umi oje'éva.
Upéicha rupi, heta ha'ekuérava oguerovia, ha heta griégokuérava avei oguerovia, kuñáva ha kuimba'éva.
Umi Israel guáva Tesalónicape oikóva katu, oikuaávo Pablo omyerakuãha hína Ñandejára Ñe'ẽ Beréape, oho ha ojapo avei upépe sarambi.
Jesús reroviaha pehẽnguekuérava katu, pya'e omondo Páblope yguasu rembe'y gotyo, Silas ha Timoteo opyta aja Beréape.
Umi omoirũva Páblope oho hendive Atenas peve. Upéi ojevy oguerúvo iñe'ẽ Silas ha Timoteo peguarã, oñembyaty pya'e haguã hendive.
Pablo oha'arõ aja Aténaspe Silas ha Timotéope, ipochyeterei ohechávo upe táva henyhẽha tupã gua'u ra'ãngágui.
Upévare oñoñe'ẽ api judíokuéra tupaópe hendivekuéra ha ambue Tupãme omomba'e guasúva ndive, ha oñoñe'ẽ api avei upe táva rokápe umi upépe ijatýva ndive.
Avei arandukuéra epicúreova ha estóicova oñepyrũ oñoñe'ẽ api hendive. Oĩ he'íva: —Mba'e piko he'íta ñandéve ko tekove ñe'ẽngatu? Ha oĩ he'íva: —Oimeva'erãko hína tupã mombyrygua myerakuãha. Péicha he'i hikuái Pablo omyerakuãgui Jesús marandu porã ha jeikove jey rehegua.
Upérõ ogueraha hikuái chupe Areópagope ha oporandu hikuái chupe: —Ikatúpa jaikuaa mba'eichagua temimbo'e pyahúpa reru oréve?
Ere niko oréve mba'e pyahu ore roikuaa'ỹva ha roikuaase mba'épa he'ise umíva.
Umi Atenasgua ha mombyrygua upépe oikóva niko, mba'e ipyahúva ohenduhárente voi oikóva.
Pablo opu'ã ijapytépekuéra upe Areópagope ha he'i: —Kuimba'ekuéra Atenasgua, opa umi ahechávare, ahecha kuaa peẽ perohoryha tupãnguérape.
Ama'ẽvo peẽ pemomba'e guasuha rupi chupekuéra, ajuhu peteĩ altar ojehaihápe ko'ã ñe'ẽ: ‘Pe Tupã ojekuaa'ỹvape.’ Upe peẽ peikuaa'ỹre pemomba'e guasúvare aju añe'ẽvo peẽme.
Pe Tupã ojapova'ekue yvy ha opa mba'e ipype oĩva, upéva hína yvy ha yvága Jára. Ndoikói tupao yvypóra po rupi ijapopyrépe,
ha noikotevẽi avave ojapo hese mba'eve, ko ha'e voi ome'ẽva ñandéve, jeikove, pytuhẽ ha opa mba'e.
Peteĩ kuimba'égui añónte ojapo ha'e opa tetãnguéra, oiko haguã yvy ári, ha he'i chupekuéra araka'épa ha moõpa oikóta,
ikatu haguã oheka Tupãme ha ku jepovyvýpe ramo guáicha ojuhu mba'e chupe, añete ramo jepe Tupã noĩri mombyry ñande hegui.
Tupãme niko jaiko, jaku'e ha jaikove, he'i haguéicha avei pene ñe'ẽ yvoty apohárava, he'i ramo guare: ‘Tupã ñemoñare hína ñande.’
Aipórõ, Tupã ñemoñare ñande rekópe, nañaimo'ãiva'erã Tupã ojoguaha umi ta'ãnga óro, pláta térã itágui guápe.
Tupã yma oheja reínteva'ekue yvypórakuéra kuaa'ỹ, ko'ágã katu he'i opavavépe opa rupi ojevy haguã ha'e gotyo,
Tupã omoĩ haguére peteĩ ára ombojovake haguã opa yvypórape teko jojápe, peteĩ kuimba'e rupi, ha'e oiporavova'ekue, ha upéva ohechauka opavavépe omoingove jeývo chupe.
Ohendúvo upe jeikove jey omanóva apytégui rehegua, oĩ oñembohorýva hese, ha oĩ he'íva chupe: —Ágã upéinte rohendu jeýne reñe'ẽvo oréve ko'ã mba'ére.
Upémarõ Pablo oheja chupekuéra.
Oĩ katu ohóva hendive ha oguerovia. Umíva apytépe oĩ Dionisio, ha'e peteĩ Areópago peguakuérava, peteĩ kuñakarai hérava Dámaris avei, ha ambuevekuérava.
Upe rire Pablo osẽ Aténasgui ha oho Coríntope.
Upépe ojejuhu peteĩ Israelguáva Áquila hérava ndive, Pontoguáva. Nda aréi ra'e Áquila ha hembireko Priscila oguahẽ hague Itáliagui. Upégui osẽva'erã ra'e Roma ruvicha guasu Claudio he'i haguére opa Israelguáva osẽva'erãha Rómagui. Pablo oho hendápekuéra,
ha omba'apógui avei Pábloicha óga ao apópe, opyta hendivekuéra omba'apo haguã oñondive.
Oguahẽvo pytu'uha ára Pablo oho jepi judíokuéra tupaópe ha oñe'ẽ oñeha'ãvo ogueroviaka Israelgua ha Israelgua'ỹvape avei.
Silas ha Timoteo oguahẽvo Macedóniagui, Pablo oñeme'ẽmbaite omyerakuãvo upe ñe'ẽ ha ohechaukávo Israelguávape Jesús ha'eha upe Mesías.
Ha'ekuéra katu oñemoĩ hese ha oñe'ẽ reity chupe. Upérõ Pablo oityvyro ijao techaukahárõ, ha he'i chupekuéra: —Pende ári ho'áta peñehundi ramo. Upéva nachendivevéima. Águi ahátama Israelgua'ỹvape.
Osẽ pe judíokuéra tupaógui ha oho peteĩ kuimba'e Ticio Justo hérava, Tupãme omomba'e guasúva rógape, ha oĩva judíokuéra tupao ykére.
Ha Crispo, upépe omyakãva, opa hogaguakuéra ndive oguerovia Ñandejárape. Ha heta Corintoguáva avei, ohendúvo pe ñe'ẽ, oguerovia ha oñemongaraika.
Peteĩ pyharépe, Ñandejára he'i Páblope peteĩ jechaukápe: “Ani rekyhyje, emyerakuãnte reikóvo upe ñe'ẽ ha ani rerokirirĩ.
Che aimégui ne ndive, ndaipóri opokova'erã nde rehe ojapo haguã nde rehe ivaíva, che retãgua niko hetaeterei hína kóva ko távape.”
Aipórõ Pablo opyta áño imédio Coríntope omyasãivo ijapytépekuéra Ñandejára Ñe'ẽ.
Galión Acaya sãmbyhyhárarõ guare katu, Israelguáva oñembyaty ha opu'ãmba Pablo rehe, ogueraha chupe mbojovakehápe,
ha he'i sãmbyhyhárape: —Ko kuimba'e ogueroviaukase opavavépe omomba'e guasuva'erãha Tupãme, ore rembiapoukapy he'i'ỹháicha.
Pablo oñe'ẽtama hína ha Galión he'i Israelguakuérape: —Tembiapo vai térã porojuka rire ramo, pohenduva'erã mo'ã hekópe, peẽ Israelguáva,
Ñe'ẽ térã pene rembiapoukapy ramo katu, pejehecha peẽ, che ndaikemo'ãi upévape.
Ha omosẽ chupekuéra.
Upémarõ umi greciagua ipojái upe judíokuéra tupao upépe omyakãvare, Sóstenes rehe, ha oinupã hikuái upépe voi. Galión katu ohejánte oiko ha ndo jepy'apýi mba'evére.
Pablo opyta gueteri heta ára Coríntope. Upéi omomaitei paha Jesús reroviaha pehẽnguévape ha Priscila ha Áquila ndive ojupi várkope Siria gotyo. Cencréaspe oñemyakã perõ ojapo haguã iñe'ẽ ome'ẽva'ekue Tupãme.
Oguahẽvo hikuái Éfesope, Pablo oheja Priscila ha Aquílape ha oho judíokuéra tupaópe. Upépe oñe'ẽ Israelgua upépe ijatýva ndive.
Ha'ekuéra ojerure chupe opyta areve haguã, ha ndopytaséi,
he'i uvei chupekuéra omomaiteipahávo: Tupã oipotárõ aju jeýta pohecha. Upéi Pablo ojupi várkope ha oho Éfesogui.
Oguahẽvo Cesaréape oho Jerusalénpe omomaiteívo iglésiape, ha upéi oho Antioquíape.
Aremi rire osẽ jey oho Galacia ha Frigia rupi omokyre'ỹvo umi Jesús reroviahápe.
Umíva umi árape oguahẽ Éfesope peteĩ Israelguáva hérava Apolo, Alejandriagua. Oñe'ẽ kuaaeterei ha oikuaa porã Tupã kuatiañe'ẽnguéra.
Oikuaáma Ñandejára rape ha oñe'ẽ kyre'ỹeterei, oporombo'e sakã porãvo Jesús guiguáre, Juan oporomongarai reheguánte jepe upe oikuaáva.
Apolo oñemoĩ oñe'ẽ kyhyje'ỹre judíokuéra tupaópe. Ohendu vove chupe Priscila ha Áquila ogueraha chupe ha'eñoháme ha omyesakã porãve chupe upe Tupã rape.
Apolo ohasase ramo guare Acáyape, Jesús reroviaha pehẽnguekuérava oguerohory, ha ohai kuatiañe'ẽ umi upepegua Jesús reroviahápe, omoguahẽ porã haguã chupe. Oguahẽvo Acáyape oipytyvõ porã umi Tupã py'a porã rupi ogueroviava'ekuépe.
Opavave renondépe niko ombohovái umi Israelguávape, ohejávo chupekuéra oikuaa'ỹre mba'épa he'íta, ha oiporu pype Tupã kuatiañe'ẽnguéra, ohechauka Jesús ha'eha upe Mesías.
Apolo oĩ aja Coríntope, Pablo ohasa yvyty pa'ũ rupi ha oguahẽ Éfesope. Upépe ojuhu heta Jesús reroviahápe.
Oporandu chupekuéra: —Oñeme'ẽ piko peẽme Espíritu Santo perovia ramo guare? Ha'ekuéra he'i: Norohendúiva oĩha aipo Espíritu Santo.
Pablo oporandu chupekuéra: —Mba'eichagua ñemongarai rupi piko peñemongarai ra'e? Ha'ekuéra he'i: —Juan ñemongarai rupi.
Pablo he'i chupekuéra: —Juan añete omongaraíva umi ojevývape Tupã gotyo, opáichavo he'íva chupekuéra oguerovia haguã upe ouva'erãme ha'e rire, he'ise Jesúspe.
Ohendúvo kóva oñemongaraika hikuái Ñandejára Jesús rérape,
ha Pablo omoĩvo ipo hesekuéra, ou avei hi'árikuéra Espíritu Santo, ha oñe'ẽ ñe'ẽ ojekuaa'ỹvape ha ohenduka pe Ñandejára he'íva ha'ekuéra rupi.
Ha'ekuérava'ekue 12 kuimba'e rupi.
Mbohapy mése aja Pablo oho judíokuéra tupaópe ha upépe omyerakuã upe ñe'ẽ kyhyje'ỹre ha oñeha'ã ogueroviauka opavavépe Tupã remisãmbyhy rehegua.
Oĩ jepe oñembopy'a hatãva ha ndogueroviaséiva, oñe'ẽ vai uvei opavave renondépe upe Tape Pyahúre. Upérõ Pablo ojei chuguikuéra ha ogueraha umi Jesús reroviahápe, oporombo'ehápe aipo Tirano, Upépe oñemoñe'ẽ opa ára,
ha upéicha ojapo mokõi áño pukukue. Upéicha rupi, opa oikóva Asia rupi, Israelguáva ha Israelgua'ỹva, ohendu Ñandejára ñe'ẽ.
Ha Tupã ojapo hechapyrã tuicháva Pablo rupi.
Umi pañuélo ha ao ojáva hetére jepe ojeraraha hasývape, ha ko'ãva okuera imba'asýgui, ha umi mba'e pochy osẽ chuguikuéra.
Ha umi Israelguáva oikóva táva rokáre omosẽvo mba'e pochykuéra, oiporuse upevarã Ñandejára Jesús réra. Aipórõ he'i umi mba'e pochýpe: “Jesús, Pablo omyerakuãva rérape, ha'e peẽme pesẽ haguã!”
Péicha ojapo jepi umi 7 pa'i ruvicha Israelguáva, Esceva hérava, ra'y.
Peteĩ jey katu upe mba'e pochy he'i chupekuéra: “Aikuaa Jesús ha mávapa Pablo, ha peẽ piko máva?”
Upérõ pe kuimba'e oguerekóva mba'e pochy ojeity hi'árikuéra ha imbaretetereivégui ipu'aka opavavére, ha vaikuépe oguereko, okañy meve ha osẽ upégui opívo ha ojekutupa pyre.
Opa umi oikóva Éfesope, Israelguáva ha Israelgua'ỹva, oikuaávo upéva, okyhyjeterei. Upéicha herakuãve ohóvo Ñandejára Jesús réra.
Heta Jesús reroviaha avei oguahẽ jepi oñemombe'úvo opavave renondépe opa hembiapo vaikuégui,
ha heta paje apohare ogueru ikuatia ñe'ẽnguéra ha ohapypa opavave rovake. Ojepapávo umi kuatiañe'ẽ repykue ojejuhu ohupytyha 50.000 pláta pehẽngue.
Aipórõ Ñandejára ñe'ẽ iñasãi ohóvo ha ohechauka ipokatu.
Ko'ã mba'e rire Pablo oñembopy'a peteĩ ohóvo oporohecha Macedóniape ha Acáyape, ha ohasavévo Jerusalén peve. He'i avei Jerusalénpe oho rire ohova'erãha Rómape.
Upérõ omondo Macedóniape mokõi ipytyvõhára, Timoteo ha Erasto, ha'e opyta mive aja Ásiape.
Umíva umi árape oiko peteĩ sarambi guasu Éfesope upe Tape Pyahúre.
Upéva ojapo aipo Demetrio, ojapóva plátagui tupã kuñáva Artemisa tupao ra'ãnga, ha omboviru hetáva umi hendive omba'apóvape.
Ombyaty aipórõ chupekuéra, ambuekuéra umichagua tembiapópe oikóva ndive, ha he'i chupekuéra: “Karaikuéra, peẽ peikuaa ñande rekove osãingoha ko tembiapóre.
Peẽ katu pehecha ha pehendu, upe Pablo he'iha oikóvo tupãnguéra yvypóra rembiapokue ndaha'eiha Tupã, ha upéicha ogueroviaka hetápe, nda Éfesope añói, haimete opa Asia pýre avei.
Kóva ivaieterei, ikatu niko ohundi ñane ñemuha ha ñane Artemisa guasuete tupao naherakuãvéi, ha ndojeapovéi mba'eve ramo ñane Artemisa guasuete oñemomba'e guasúva opa Asia ha yvy jerekuévo.”
Ohendúvo kóva ipochyeterei hikuái ha osapukái joa: “Tojererohory Efesoguakuéra Artemisa!”
Oiko peteĩ sarambi guasu opa rupi upe tavapýre. Ondyry hikuái Gayo ha Aristarco rehe, mokõi kuimba'e Macedoniagua omoirũva Páblope ha oguerotyryry pe judíokuéra tupao.
Pablo oikese mo'ã upépe oñe'ẽ haguã chupekuéra, umi pehẽngue Jesús reroviaha katu ndohejái.
Umi Asia ruvichakuéra apytépe avei oĩ Pablo irũ teéva, he'ikáva chupe ani haguã oike upépe.
Upe aja upe ñembyatýpe oĩ osapukáiva peteĩ mba'e, ha ambuéva ambue, ipy'a tarovapágui hikuái, ha hetave oĩ ndoikuaáiva maerãpa ijaty ra'e.
Alejándrope umi Israelguáva omyaña ha ombohasa tenonde oñe'ẽ haguã hesekuéra. Alejandro ohasa ha omopu'ã ipo omokirirĩ haguã chupekuéra oñe'ẽ haguã Israelgua rehehápe tetãgua renondépe,
ha ohecha kuaávo ha'e Israelguaha, osapukái joa hikuái mokõi óra pukukue: “Tojererohory Efesoguakuéra Artemisa!”
Pe mba'e haihára táva pegua, ikatúmarõ oporomokirirĩ, he'i: “Efesoguakuéra! Opavave oikuaa porã, ko táva oĩha oñangareko haguã tupã guasu Artemisa tupaóre ha ha'ãnga yvágui ho'ava'ekuére.
Ndaipórigui avave ikatúva he'i ndaupeichaiha, peñembopy'a guapy, ha ani pejapo mba'eve pema'ẽ porã'ỹre.
Ko'ã kuimba'e peruva'ekue niko nomomarãi pe tupao ha noñe'ẽ vaíriva'ekue ñane tupãre.
Demetrio ha hendive omba'apóva oguerekórõ he'iva'erã hapicháre, oĩ mbojovakehárakuéra, toho hendápekuéra ha peteĩ-teĩ toñe'ẽ ijehe.
Ha peẽ pejeruresérõ ambue mba'e, oñeñe'ẽva'erã upévare peteĩ ñembyaty hekopeguávape.
Ko jajapova'ekuére ikatu oje'e ñande rehe japoromopu'ãha. Ndajarekói mba'eve ja'eva'erã oñeporandúrõ ñandéve ko sarambi guasu jajapova'ekuére.”
He'ipávo upéva, omondo opavavépe.
Opa rire pe sarambi guasu, Pablo ohenói umi Jesús reroviahápe oheko mbo'e haguã chupekuéra. Upéi he'i imaitei ha oho Macedóniape.
Oguahẽ oporohechávo opa umi henda rupi ha omokyre'ỹ porã iñe'ẽme umi pehẽngue Jesús reroviahápe. Upéi oguahẽ Gréciape.
Upépe opyta mbohapy mése. Ojupítama várkope oho haguã Siria gotyo, ha oikuaa Israelguakuérava oñemoĩ hague peteĩ ñe'ẽme ojeity haguã hi'ári. Upévare oñembopy'a peteĩ ojevy haguã yvy rupi, ohasa jeývo Macedonia rupi.
Omoirũ chupe Sópatro Bereagua, Pirro ra'y, ha Aristarco ha Segundo Tesalonicagua, Gayo Derbegua, Timoteo, ha avei Tíquico ha Trófimo, umíva Asiagua.
Ko'ã ore pehẽnguekuéra oñemotenonde ha ore ra'arõ Tróadepe.
Ore, ohasa rire umi ára oje'uha mbuja oñembovu'ỹva, rosẽ Filíposgui várkope, ha 5 ára haguépe rohupyty chupekuéra Tróadepe. Upépe ropyta 7 ára.
Semána pegua ára peteĩháme roñembyaty roipehe'ã haguã mbuja, ha Pablo oñe'ẽ umi Jesús reroviahápe. Osẽva'erãgui upe ára ambuépe, ombopukuve iñe'ẽ pyhare pyte peve.
Roñembyaty peteĩ koty yvate guápe oĩháme heta mba'e rendy,
ha peteĩ mitã rusu hérava Eutico oguapy hína ovetãme. Pablo oñe'ẽ pukúgui pe mitã rusu hopehýieterei ha ipahápe ikeraite ho'a pe koty jo'a mbohapyhágui, ha omopu'ã hikuái he'õnguéma.
Upérõ Pablo oguejy, ojepyso pe mitã rusu retekue ári ha oñañuã chupe. Ha he'i Jesús reroviaha ipehẽnguekuérape: —Ani peñemondýi, oikovéko!
Upéi Pablo ojupi jey, oipehe'ã pe mbuja, ho'u ha oñe'ẽve ko'ẽmba peve. Upéi oho.
Pe mitãme katu ogueraha jey hikuái hekove, ha upéva omokyre'ỹeterei chupekuéra.
Roñemotenonde ha roho Aso peve rohupi haguã Páblope, ha'e ohose haguére yvy rupi.
Rojojuhúvo hendive Ásope, ojupi ore ndive ha roho Mitilénepe.
Rosẽ upégui ha upe ára ambuépe rohasa Quío renondépe ha roguahẽ peteĩ ára rire Sámospe, várko oñembojahápe. Ohasa rire ára ambue roguahẽ Milétope,
Ojejapo péicha, Pablo ndohasaséi haguére Éfeso rupi ani haguã hi'areterei Ásiape, oguahẽse pya'e niko Jerusalénpe, ikatukue jave oĩ haguã upépe Pentekostés árape guarã.
Oĩ aja Milétope Pablo ohenoika myakãhárava Jesucristo iglésia Éfeso peguápe.
Oguahẽvo hikuái, he'i chupekuéra: “Peẽ peikuaa mba'éichapa aiko, aju ypy guive Ásiape.
Opa ára aiko pende apytépe Ñandejára rembiguáirõ ajejapo'ỹre, heta tesay ha heta jehasa asy pa'ũme, oúva che ári umi Israelguáva guio.
Opáichavo, ndahejáiva'ekue amyerakuã'ỹre peẽme opa mba'e iporãtava peẽme guarã, pombo'évo opavave renondépe ha pende rógakuéra rupi.
Israelguáva ha Israelgua'ỹvape ha'eva'ekue ojevy haguã Tupã gotyo ha oguerovia Ñandejára Jesúspe.
Ha ágã aha Jerusalénpe, Espíritu he'ígui chéve, aikuaa'ỹre che ra'arõva upépe.
Peteĩ mba'énte aikuaa, opa táva ahaha rupi, Espíritu Santo he'i chéve che ra'arõha koty ypytũ ha heta jehasa asy.
Che katu nambyasýi che rekove, ikatúma guive añani py'a rory reheve ipahaite peve. Ha ajapo upe tembiapo ome'ẽva'ekue chéve Ñandejára Jesús amyerakuãvo Tupã rayhu marandu porã.
Ha ágã aikuaa porã, mavave peẽ amyerakuãva'ekuépe Tupã remisãmbyhy, ndacherecha mo'ã veimaha.
Upévare ha'ese peẽme ko árape, ndo'aiha che ári mba'eve ikatúva ojehu peẽme,
ndahejái haguére amyerakuã'ỹre peẽme opaite Tupã rembipota, añomi'ỹre pende hegui mba'eve.
Upévare peñangareko pende jehe, ha peñangareko opa ovecha atýre Espíritu Santo pene moĩ haguépe herekuárõ Jesucristo iglésiape, ha'e ojoguava'ekue huguy teépe.
Aikuaa, che aha rire outaha ambue, aguara guasu ñarõicha ohundisétava Jesús iglésia.
Pende apytépe voi opu'ãva'erã oporombo'éva japúre, ogueraha haguã hapykuéri umi Jesús reroviahápe.
Peñeñangarekóke: Pene mandu'a mbohapy áño pukukue, ára ha pyharépe, ndahejái hague poheko mbo'e'ỹme che resay che rováre peteĩ-teĩme.
Ko'ágã, che pehẽnguekuéra, poheja Tupã ha imborayhu ha ñe'ẽ pópe. Ha'e ipokatu pene mongakuaa haguã pende espíritupe ha ome'ẽ haguã peẽme opa he'iva'ekue ome'ẽtaha Tupã mba'évape.
Ndaipotáiva'ekue che mba'erã avaveichaguáva viru térã ao.
Upéva rangue, peikuaa porã amba'apo hague che po teépe, ahupyty haguã che ha umi che ndive oĩva rekotevẽ.
Opa ára pombo'eva'ekue ñamba'apo ha ñaipytyvõva'erãha oikotevẽvape, ñane mandu'ávo pe Ñandejára Jesús he'iva'ekuére: “Javy'ave ñame'ẽvo, ñandéve oñeme'ẽrõ guágui.”
He'ipa rire ko'ã mba'e, Pablo oñesũ ha oñembo'e hendivekuéra.
Opavave hasẽ ha ohetũ ha oñañuã Páblope.
Ha ipy'a ñembyasyeterei he'i haguére chupekuéra ndohecha mo'ã veimaha chupe. Upéi omoirũ hikuái chupe várko peve.
Rohejávo pehẽnguekuéra Jesús reroviahápe, rojupi várkope ha roho ropia'ỹre Cos peve ha upe ára ambuépe Ródaspe ha upégui Pátarape.
Pátarape rojuhu peteĩ várko ohóva Feníciape ha upévape rojupi.
Rohasávo rohecha Chipre, ha rohejávo ore asu gotyo, roho Siria peve. Ha pe várko ohejava'erãgui mba'e pohýi Tírope, roike upépe.
Rojuhu umi Jesús reroviahápe ha ropyta hendivekuéra 7 ára. Ha'ekuéra, omomarandu rupi Espíritu, he'i Páblope ndohóiva'erãha Jerusalénpe.
Ohasa rire umi 7 ára katu rosẽ. Opavave, hembireko ha imitãnguéra reheve ore moirũ táva roka peve ha upépe y rembe'ýpe roñesũ ha roñembo'e.
Upéi roñomomaitei paha ha rojupi várkope ha ha'ekuéra ojevy hógape.
Romohu'ã ore jeho várkope, Tiro guive Tolemaida peve. Upépe roñomomaitei pehẽnguekuéra Jesús reoriahápe ha ropyta upépe peteĩ ára.
Upe ára ambuépe rosẽ ha roguahẽ Cesaréape ha roho Felipe, marandu porã myerakuãha rógape, oipytyvõva apóstolkuérape, ha ropyta hendive.
Felipe itajýra 7, omenda'ỹva ha maranduhárava.
Ojapóma heta ára roimeha upépe ha oguahẽ Judéagui peteĩ maranduhára hérava Agabo.
Oguahẽvo ore rendápe ipojái Pablo ku'a jokuaháre, ojepokua ha ojepykua pype, ha he'i: —Espíritu Santo he'ika, Jerusalénpe umi Israelguáva ojokuataha péicha ko ku'a jokuaha járape, ha omoĩtaha mombyryguáva poguýpe.
Rohendúvo kóva, ore ha umi Cesareagua rojerure Páblope ani haguã oho Jerusalénpe.
Pablo katu he'i: —Mba'ére piko pene rasẽ ha pe che mbopy'a mbyasy? Che aime, ndaha'éi ajepokua ha ajepykua haguãicha añónte, amano haguãicha uvei katu Jerusalénpe Ñandejára Jesús rayhupápe.
Ndaikatúima ramo romovã, roheja chupe, ro'évo: —Tojejapo Ñandejára rembipota.
Upe rire, roñembosako'i ha roho Jerusalénpe.
Ore moirũ Jesús reroviaha Cesarea guáva. Umíva ore reraha peteĩ Chipregua Mnasón hérava rógape. Upéva, peteĩ are guivéma Jesús reroviaha ha ore rereko hógape.
Roguahẽvo Jerusalénpe pehẽnguekuéra Jesús reroviaha ovy'aeterei.
Upe ára ambuépe Pablo oho ore ndive Santiago rendápe ha upépe oĩ avei opa Jesús iglésia myakãhára.
Pablo omomaitei chupekuéra ha upéi omombe'u opa mba'e Tupã ojapova'ekue ha'e rupi umi Israelgua'ỹva apytépe.
Ohendúvo, omomba'e guasu hikuái Tupãme, ha he'i Páblope: —Néi, ore pehẽngue, rehecháma umi Israelguáva apytépe oĩha hetaeterei Jesús reroviaha ha opavave he'i jey-jey tekotevẽha ojejapo Moisés rembiapoukapy.
Ha oje'e chupekuéra nde ereha, opa Israelgua tetã ambuépe oikóvape, Moisés rembiapoukapýgui ojehejava'erãha, ha ere nombyapi'ova'erãiha imitãnguérape ha opoiva'erãha umi ñande jaipokuaávagui.
Mba'épa oĩ kóvagui? Katuete niko ojekuaáta reju hague.
Iporãve rejapo péicha: Oĩ ore apytépe irundy kuimba'e ojapova'erã iñe'ẽ ome'ẽva'ekue Tupãme.
Eraha ne ndive, eñemopotĩ hendivekuéra ehepyme'ẽ hesekuéra, ha'ekuéra oñeñapĩka haguã. Péicha opavave ohecháta na añeteiha pe oje'éva nde rehe, rejapoha uvei pe tembiapoukapy.
Umi Israelgua'ỹva ogueroviava'ekuépe rohaíma kuatiañe'ẽ romombe'uhápe upe ja'eva'ekue: Ndo'úiva'erã so'o oñekuave'ẽva'ekue tupã gua'ukuérape, térã so'o huguy reheve, térã tymba ojahogáva ro'okue ha ojejokova'erã menda hekopegua'ỹvagui.
Upérõ Pablo ogueraha umi irundy kuimba'épe, ha upe ára ambuépe oñemopotĩ hendivekuéra. Upéi oike Tupaópe oikuaa haguã araka'épa opáta umi ára ojejapo haguã pe ñe'ẽ me'ẽ, he'ise, araka'épa peteĩ-teĩ ha'ekuérava ogueruva'erã ikuave'ẽmby.
Omoguahẽtama ramo hu'ãme umi 7 ára, oĩ Israelgua Asiaguáva ohecháva hikuái Páblope Tupaópe ha omopu'ã hese opavavépe. Ondyry hikuái Páblore,
osapukáivo: Israelguávakuéra, ore pytyvõke! Ko kuimba'e hína upe oikóva opa rupi oñe'ẽ vai ñane retãre, Moisés rembiapoukapýre ha ko Tupaóre. Upéva ári ko'ágã omoinge kuri Tupaópe griégovape, omomarãvo ko óga marangatu.
Upéva he'i hikuái ohecha haguére upe mboyve Páblope upe távape Trófimo Efesogua ndive, ha oimo'ã Pablo ogueraha ra'e chupe Tupaópe.
Umi tavagua oñemondyipa ha opavave ou ñaniháme. Ipojái Páblore, oguerotyryry okápe ha omboty pya'e Tupao rokẽ.
Ojukátama hikuái, ha pe mburuvicha Romagua oñemomarandu oikoha sarambi guasu táva Jerusalénpe.
Upe mburuvicha ombyaty iñorãirõhára huvichakuéra reheve ha oho pya'e oñeimeháme. Ohechávo hikuái pe mburuvicha ha ñorãirõhárakuérape, noinupãvéi Páblope.
Upérõ pe mburuvicha oñemboja, ipojái Páblore ha oipokuauka kadénape. Upéi oporandu mávapa ha mba'épa ojapo ra'e.
Ha osapukái joavypa hikuái, ha pe mburuvichápe nahesakãi mba'eve, upe ayvu oikóvagui. Upéicha rupi oguerahauka chupe ñorãirõhárakuéra rógape.
Oguahẽvo hikuái pe ñorãirõhára róga jupiha renondépe, umi ñorãirõhára ohupi Páblope ijati'ýre, iñarõitereígui umi tavagua.
Opavave osapukái hapykuéri: “Tomano!”
Pablo oñemoingekuévoma he'i upe mburuvichápe: —Ikatu piko añe'ẽmi ne ndive? Upe mburuvicha he'i chupe: —Reñe'ẽ kuaa piko griégo ñe'ẽme?
Aipórõ piko ndaha'éi nde upe Egiptogua nda aréi opu'ãva'ekue ha oho yvy ojeiko'ỹháme 4.000 porojukahára reheve?
Pablo he'i chupe: —Che hína Israelguáva, Tarso Ciliciagua, táva itenondéva. Ehejamína tañe'ẽ chupekuéra:
Pe mburuvicha oheja chupe, ha Pablo oñembo'y umi jupihápe ha ipópe omokirirĩ opavavépe. Okirirĩmbávo, oñe'ẽ chupekuéra hebréo ñe'ẽme, he'ívo:
“Che pehẽngue ha che rukuéra, pehendu ko ha'éva che jehe.”
Ohendúvo oñe'ẽha chupekuéra hebréo ñe'ẽme okirirĩve hikuái. Pablo he'ive:
“Che niko Israelgua, aikove ypyva'ekue Társope, Cilíciape, opáichavo akakuaa ko'a Jerusalénpe, ha che mbo'ehárava'ekue Gamaliel, che mbo'eva'ekue ñande rukuéra ypykue rembiapoukapy he'iháicha. Añeha'ãmbaiteva'ekue aiko Tupã rapére che py'aite guive, opa peẽ pejapoháicha gueteri ko'agãite peve.
Ymave apu'ã ñarõetereiva'ekue umi Tape Pyahu oipykúivare, aipokua ha aipykua ha amoinge koty ypytũme, taha'e kuimba'e térã kuña.
Pa'ikuéra ruvicha ha opa myakãhára oikuaa porã kóva. Ha'ekuéra ome'ẽva'ekue chéve kuatiañe'ẽ ñane pehẽnguekuéra Israelgua Damasco guávape guarã, ha aha upépe ahekávo umi Jesús reroviahápe ha arúvo Jerusalénpe oñenupã haguã.”
Ha ahávo che rape rupi, Damasco ypýpema, asaje pyte rupi, peteĩ mba'e rendy ne mbaretéva oúva yvágagui, omimbipa sapy'a che jerekuévo,
ha ha'a yvýre. Ahendu peteĩ he'íva chéve: ‘Saulo, Saulo, mba'ére piko reñemoĩ che rehe?’
Aporandu: ‘Máva piko nde, che Jára?’ Ha pe oñe'ẽva he'i chéve: ‘Che hína Jesús Nazaretgua upe nde reñemoĩha.’
Umi ohóva che ndive ohecha pe mba'e rendy ha nohendúi upe chéve oñe'ẽvape.
Che aporandu: ‘Mba'épa ajapova'erã che Jára?’ Ha Ñandejára he'i chéve: ‘Epu'ã ha tereho Damasco peve. Upépe oje'éta ndéve opa rejapova'erã.’
Upe tesape rendy che reja ahecha'ỹre ha upévare che irũnguéra che reraha che pógui Damasco peve.
Upépe oĩva'ekue peteĩ karai hérava Ananías, imarangatúva ha ojapóva hekópe Moisés rembiapoukapy. Opa Israelguáva oikóva Damáscope oñe'ẽ porã hese.
Ananías ou che rendápe ha oguahẽvo he'i chéve: ‘Che pehẽngue Saulo, terehecha jey.’ Upévo ahecha jey ha ahecháma chupe.
Upéi he'i: “Tupã ñande ru ypykue Jára nde poravo reikuaa haguã hembipota, ha rehecha haguã imarangatúvape ha rehendu haguã iñe'ẽ ijurúgui voi.
Nde niko reñe'ẽta hese opa yvypórape ha remombe'úta opa rehecha ha rehenduva'ekue.
Ha ko'ágã ani reha'arõve. Epu'ã, eñemongaraika ha eñemopotĩ ne angaipágui, rehenóivo Ñandejára réra.”
Aju jeývo Jerusalénpe aha Tupaópe añembo'évo, ha areko peteĩ jechauka.
Ahecha Ñandejárape he'íva chéve: ‘Esẽ pya'e ko'a Jerusaléngui, ndoikuaasemo'ãigui hikuái mba'eve upe che rehe erévagui.’
Che ha'e chupe: ‘Che Jára, ha'ekuéra oikuaa porã che aha hague opa judíokuéra tupaoha rupi ha araha hague koty ypytũme opa umi nde rehe ojeroviávape ha ainupã hague chupekuéra,
ha ojukárõ guare hikuái ne rembiguái Esteban, nde rehehápe oñe'ẽva'ekuépe, che voi aime hague upépe, ha'évo iporãha ojejuka, ha añangareko hague umi ijukahare aóre.’
Ñandejára katu he'i chéve: ‘Tereho katu, romondóta umi tetã mombyry guápe.’”
Upe peve ohendu hikuái chupe, ha upe rire oñepyrũ osapukái joa: “Upe kuimba'e omanova'erã! Ehapo'o chupe ko yvy árigui.”
Osapukái hatãve hikuái ohóvo, oityvyro ijaokuéra ha omombo yvy tĩmbo yvytúre.
Upémarõ pe mburuvicha omoingeka Páblope ñorãirõhára rógape, ha he'i toñenupã, omombe'u haguã mba'érepa oñepu'ã hese.
Ha ojepokua rire oñenupã haguã, Pablo he'i upépe oĩva ñorãirõhára ruvichápe: —Peẽ piko ikatu peinupã peteĩ Romaguávape, ha hi'arive pembojovake'ỹre chupe?
Ohendúvo upéva, pe mburuvicha oho omombe'u huvichápe he'ívo chupe: —Ema'ẽke upe rejapótavare, ko kuimba'e niko Romagua hína.
Upérõ pe mburuvicha oñemboja Páblore ha oporandu chupe: —Añete piko nde Romaguáva? Ha Pablo he'i chupe: —Upéicha.
Pe mburuvicha he'i chupe: —Che heta ahepyme'ẽva'ekue aiko haguã Romaguávarõ. Pablo katu he'i chupe: —Che ha'e aikove ypy guive voi.
Upémarõ umi oinupã mo'ãva'ekue, oheja chupe. Ha upe mburuvicha voi, ohecha kuaávo Romaguaha, okyhyje oipokua haguére.
Upe ára ambuépe, pe mburuvicha oikuaa porãségui, mba'épa pe ombojáva Israelguáva Pablo rehe, ojora chupe isãgui ha ombyatyka pa'i ruvichakuéra ha opa umi mbojovakehára atyguávape. Upéi oguenohẽ Páblope ha omoĩ henondépekuéra.
Pablo oma'ẽ umi mbojovakehára atýpe guávare, ha he'i chupekuéra: —Aikova'ekue ko'agãite peve py'a guapýpe Tupã renondépe.
Upérõ pa'i guasu Ananías he'i umi Pablo ykére oĩvape oinupã haguã chupe ijurúpe.
Pablo katu he'i chupe: —Tupã ne nupãta, tekove rova mokõi! Nde reguapýrõ upépe che mbojovake haguã ñane rembiapoukapy he'iháicha, mba'érepa ere añenupã haguã, ko ñane rembiapoukapy ndohejáiva upéva ojejapo?
Umi oĩva upépe he'i chupe: —Péicha piko reñe'ẽ reity Tupã pa'i guasúpe?
Pablo he'i: —Che pehẽnguekuéra, ndaikuaái kuri ha'eha pa'i guasu. Tupã kuatiañe'ẽ niko he'i: ‘Ani rejahéi Tupã sãmbyhyhárare.’
Upéi ohecha kuaávo upe atýpe oĩha Saduséokuérava ha oĩha avei fariséokuérava, Pablo he'i hatã: —Che hína fariséo, hogagua fariséova, añembojovake hína aha'arõgui jeikove jey omanóva apytégui.
Pablo he'ívo upéva, fariséo ha Saduséokuérava oñepyrũ oñoñe'ẽ api, ha oiko joavy guasu upe atýpe.
Saduséova niko he'i omanóva ndoikove jeyiha, ha ndaiporiha Tupã remimbou térã espíritu, fariséova katu oguerovia opa ko'ã mba'e.
Opavave osapukaipa, ha oĩ Moisés rembiapoukapy mbo'eha fariséova, opu'ãva ha he'íva: —Ko kuimba'e ndojapói mba'eve ivaíva. Oimeva'erãko oñe'ẽ chupe ra'e peteĩ espíritu térã Tupã remimbou.
Upe sarambi tuichave ohóvo, ha pe mburuvicha okyhyje ombo'ipárõ guarã hikuái Páblope. Upévare ohenoika ñorãirõhárakuérape oguenohẽ haguã chupe upégui ha ogueraha jey ñorãirõhára rógape.
Upe pyhare ambuépe Ñandejára ojechauka Páblope ha he'i chupe: “Néike Pablo! Che myerakuã haguéicha ko'a Jerusalénpe, tekotevẽta avei che myerakuã Rómape.”
Upe ára ambuépe oĩ Israelguáva oñemoĩva peteĩ ñe'ẽme ojuka haguã Páblope ha he'i hikuái ñe'ẽ pohýi reheve, ndokarumo'ãiha ha ndoy'umo'ãiha, ojuka peve chupe.
Hetave 40 kuimba'égui umi oñemoĩva'ekue upe ñe'ẽme.
Oho hikuái aipórõ pa'i umi ruvicha ha myakãhárakuéra Israelguáva rendápe, ha he'i chupekuéra: —Ore ro'e ñe'ẽ pohýi reheve ro'e ndorokarumo'ãiha ha ndoroy'umo'ãiha rojuka mboyve Páblope.
Ko'ágã peẽ ha opa mbojovakehára aty pegua, pejerure mburuvichápe togueru chupe ko'ẽrõ pene renondépe, ku peporandu porãvéta ramo guáicha chupe, ha ore rojukáta oguahẽ mboyve.
Pablo reindy memby katu oikuaa upéva ha oho ñorãirõhárakuéra rógape omomarandúvo chupe.
Pablo ohenói peteĩ umi ñorãirõhára ruvichávape, ha he'i chupe: —Eraha ko mitã mburuvicha rendápe, oguerekógui he'iva'erã chupe.
Pe ñorãirõhára ruvicha oho huvicha rendápe ha he'i chupe. —Pe Pablo oĩva koty ypytũme che renói, ha ojerure aru haguã ne rendápe ko mitã, oguerekógui he'iva'erã ndéve.
Pe mburuvicha ipojái pe mitã póre, ogueraha ha'eñoháme ha oporandu chupe: —Mba'épa erese chéve?
Pe mitã he'i chupe: —Israelguáva oñemoĩ peteĩ ñe'ẽme ojerurévo ndéve, reraha haguã ko'ẽrõ Páblope mbojovakehára aty renondépe, ku oporandu porãvétarõ guáicha chupe.
Aníke rerovia chupekuéra: Oĩ hína hetave 40 kuimba'égui ohape ra'arõva chupe ñemiháme, ha he'iva'ekue ojupe ñe'ẽ pohýi reheve ndokarumo'ãiha ha ndoy'umo'ãiha ojuka peve Páblope. Ha ágã oĩma hikuái upépe ne ñe'ẽ ra'arõvonte.
Upérõ pe mburuvicha omondo upe mitãme, he'ívo chupe ani haguã he'i avavépe omombe'u hague chupe upéva.
Pe mburuvicha ohenói mokõi ñorãirõhára ruvichávape ha he'i chupekuéra ombosako'i haguã 200 ñorãirõhára yvy rupigua, 70 kavaju arigua, ha 200 kyse yvuku reheveguáva, oho haguã Cesaréape pyharéma ramo.
Ombosako'ika avei kavaju Páblope guarã, ha he'i ogueraha haguã hesãi ha mba'eve ojehu'ỹre chupe, sãmbyhyhára Félixpe.
Hendivekuéra omondo peteĩ kuatiañe'ẽ he'íva:
Claudio Lisias, sãmbyhyhára Félix marangatu etépe: Che maitei.
Israelguáva ipojáiva'ekue ko kuimba'ére ha ojukátama chupe. Aikuaávo ha'eha peteĩ Romaguáva, aipe'a chupe ipoguýguikuéra.
Aikuaaségui mba'épa pe ombojáva hikuái hese, araha Israel guáva aty renondépe,
ha nipo hembiapoukapykuéra reheguávante ra'e upe oñembojáva hese, ha ndaipóri mba'érepa ojejuka haguã, térã ojeguereko haguã chupe koty ypytũmente jepe.
Upéi aikuaa Israelguáva oñemoĩ hague peteĩ ñe'ẽme ojuka haguã chupe. Upévare amondo ndéve. Ha ajerure avei umi hese okaguaívape, he'i haguã ne renondépe upe ombojáva hese.
Umi ñorãirõhára, oje'e haguéicha chupekuéra, ogueraha Páblope pyhare Antípatrispe.
Upe ára ambuépe ñorãirõhárakuéra yvy rupigua ojevy hógape ha kavaju arigua oho hapére Pablo ndive.
Oguahẽvo Cesaréape, ome'ẽ hikuái pe kuatiañe'ẽ sãmbyhyhárape ha omoĩ avei ipópe Páblope.
Omoñe'ẽ rire pe kuatia, sãmbyhyhára oporandu moõguápa Pablo, ha oikuaávo Ciliciaguaha,
he'i chupe: —Rohendúta ou vove umi ne mombe'úva. Upéi he'i oñeñangareko hatã haguã hese Herodes róga guasúpe.
Festo oguahẽ ojupi haguã sãmbyhyhárõ ha mbohapy ára haguépe oho Cesaréagui Jerusalénpe.
Upépe pa'i ruvichakuéra ha umi Israelgua ipoguasuvéva oho hendápe omoĩ vaívo Páblope.
Ojerure hikuái chupe ñembojerovia poravo pyréicha, ogueruka haguã Páblope Jerusalénpe. Ha'ekuéra oguereko iñakãme ojukaukávo chupe tapépe.
Festo katu he'i Pablo opytataha iñembotypy Cesaréape, ha ha'e voi ohotaha upépe vokói eténte.
He'i chupekuéra: —Upévare, pende ruvichakuérava ohova'erã che ndive Cesaréape, ha oime rire ramo pe kuimba'e ojapo ra'e ivaíva, upépe ikatúta peje hese.
Festo opytave Jerusalénpe 8 térã 10 ára rupi, ha upéi ojevy Cesaréape. Upe ára ambuépe oñemoĩ pe mbojovakehára guapyhápe ha ogueruka Páblope.
Oikévo Pablo, umi Israelguáva oguahẽva'ekue Jerusaléngui oñemboja ha he'i hese heta mba'e ivaietereíva, ndaikatúiva jepe ohechauka añeteha.
Pablo katu he'i ijehe: —Che ndajapói mba'eve ivaíva Israel guáva rembiapoukapýre térã Tupaóre térã Romagua mburuvicha pavẽre.
Festo katu opyta porãségui Israelguáva ndive, oporandu Páblope: —Rehosépa Jerusalénpe ikatu haguã rombojovake upépe?
Pablo he'i chupe: —Aime hína Romagua mburuvicha pavẽ mbojovakehára renondépe, ha ko'ápe añembojovakeva'erã. Reikuaa porãháicha ndajapóiva'ekue mba'eve ivaíva Israel guávare.
Ha oimérõ ajapo ra'e ivaíva ajejukava'erãre, nambyasýi che rekove. Ndaipórirõ katu mba'eve hi'añetéva umi ombojávape hikuái che rehe, avave ndaikatúi che moĩvo ipópekuéra. Ajerure che mbojovake haguã Romagua mburuvicha pavẽ voi.
Upérõ Festo oporandu heko mbo'ehakuérape, ha upéi he'i: —Rejerure haguére ne mbojovake haguã Romagua mburuvicha pavẽ, rehóta hendápe.
Mbovymi ára rire, mburuvicha guasu Agripa ha Berenice oho Cesaréape omomaiteívo Féstope.
Hi'arégui upépe ára mbovymi, Festo omombe'u mburuvicha guasúpe upe Pablo reheguáva. He'i chupe: —Oĩ ko'ápe peteĩ kuimba'e Félix ohejava'ekue iñembotypy.
Aimérõ guare Jerusalénpe, pa'i ruvichakuéra ha Israelgua myakãhárakuéra, oñe'ẽ vai chéve hese ha ojerure ojejuka haguã.
Ha'e chupekuéra Romagua mburuvichakuérava, ndojepokuaaiha ojukaukávo avavépe, ombojovake mboyve chupe imombe'uhára ndive, ikatu haguã oñe'ẽ ijehe.
Upévare, ha'ekuéra oúvo ko'ápe, ambopuku'ỹre, upe ára ambuépe voi añemoĩ mbojovakehára guapyhápe ha aruka pe kuimba'épe.
Umi oúva omoĩ vai haguã chupe katu nde'íri hese mba'eve umi che aimo'ãva'ekuégui.
Umi mba'e jerovia imba'ekuérava rehegua añoite he'i hese: aipo Jesús omanova'ekue ha Pablo he'ívare oikoveha gueteri.
Che ndaikuaáigui mba'épa ajapóta, aporandu Páblope ohosépa Jerusalénpe oñembojovake haguã ko'ã mba'ére.
Ha'e katu ojerure ombojovake haguã chupe Romagua mburuvicha pavẽ. Upévare ha'e, opyta haguã iñembotypy ikatu peve amondo chupe.
Upérõ Agripa he'i Féstope: —Che avei ahenduse ko kuimba'épe. Ha Festo he'i chupe: —Ko'ẽrõ rehendúta.
Upe ára ambuépe, Agripa ha Berenice oguahẽ ha oike tuicha jeguaka reheve upe koty guasúpe, umi mburuvicha ha karai guasukuéra táva pegua ndive. Festo ogueruka Páblope,
ha he'i: —Mburuvicha guasu Agripa ha karaikuéra peñembyatýva ko'ápe ore ndive: péina upépe pe kuimba'e. Opa Israelguáva oñe'ẽ vai chéve hese, taha'e Jerusalénpe, taha'e ko'a Cesaréape, ha ojerure manterei sapukaihápe ojejuka haguã.
Che katu ndajuhúi ojapo hague mba'eve ojejukava'erãre. Opáichavo, ha'e voi ojerure haguére ombojovake haguã chupe Romagua mburuvicha pavẽ, añembopy'a peteĩ amondóvo chupe.
Ha ndarekóigui mba'eve ahaiva'erã hese kuatiáre che ruvicha pavẽ Roma guápe, aru pene rendápe ha ne rendápe raẽvete, mburuvicha guasu Agripa, ikatu haguã reporandu rire chupe, areko ahaiva'erã hese.
Hendapegua'ỹ vaicha niko chéve, arahauka peteĩ ipokuapýva, amombe'u'ỹre mba'épa oje'e hese.
Upérõ Agripa he'i Páblope: —Ikatu reñe'ẽ nde jehe.Pablo omopu'ã ipo ha oñepyrũ oñe'ẽ kóicha:
“Avy'a ikatúgui añe'ẽ ne renondépe che ruvicha guasu Agripa, aipe'a haguã che jehegui umi Israelguáva ombojava'ekue che rehe.
Nde niko, che ruvicha guasu, reikuaa porã opa Israelguáva jepokuaa ha umi mba'e roñoñe'ẽ apiha. Upévare ajerure ndéve che rendu haguã pochy'ỹre.
Opa Israelguáva oikuaa mba'éichapa aiko raka'e ijapytépekuéra, che retãme ha Jerusalénpe, che mitã rusu guive.
Oikuaa avei, ha ikatu he'i he'isérõ, opa ára che hague fariséo, ha'éva upe aty ipohyivéva ñane mba'e jeroviápe.
Ha ko'ágã che reru hikuái añembojovakévo ajeroviágui upe ñe'ẽ Tupã ome'ẽva'ekuére ñande rukuéra ypykuépe.
Umi 12 Israel ñemoñareguáva oha'arõ oikóvo ko ñe'ẽ ha upévare omomba'e guasu Tupãme ha ombyaje chupe ára ha pyharépe. Kóva ko jeroviáre avei, che ruvicha guasu Agripa, umi Israelguáva che moĩ vaise ko'ágã.
Mba'ére piko peẽ ndaperoviái Tupã omoingove jeyha omanova'ekuépe?
Che voi aimo'ãva'ekue ymave ajapova'erãha heta ivaíva Jesús Nazaretgua rérare,
ha upéicha ajapova'ekue Jerusalénpe. Pa'i ruvichakuéra he'i rupi chéve ikatuha, amoingeva'ekue koty ypytũme heta Jesús reroviahápe, ha ojejuka ramo, che ha'eva'ekue iporãha.
Heta jey ainupãuka chupekuéra opoi haguã ijeroviágui. Ha ko'ã mba'e ajapóva opa judíokuéra tupaoha rupi, ha che pochyetereígui hesekuéra, areko asy chupekuéra umi tetã ambue rupi jepeve.
Upevarã ahava'ekue hína táva Damáscope, che mondógui pa'i ruvichakuéra.
Tapére katu, che ruvicha guasu, ahecha asaje pyte jave, peteĩ mba'e rendy yvágagui, imbaretevéva kuarahy rendýgui, omimbíva che ha che irũnguéra jerekuévo.
Opavave ro'a yvýre, ha ahendu peteĩ he'íva chéve hebréo ñe'ẽme: ‘Saulo, Saulo, mba'ére piko reñemoĩ che rehe? Nde jehe voi rejapo hína ivaíva, ku repyvoi ramo guáicha nde kutuha apỹire.’
Upérõ ha'e: ‘Máva piko nde, che Jára?’ Ñandejára he'i chéve: ‘Che hína Jesús upe nde reñemoĩha reikóvo.
Epu'ã katu eñembo'y, péina ajechauka ndéve roiporavógui reiko haguã che rembiguáirõ, ha umi ko'ágã rehechava'ekue ha umi rehechavétava rechahavérõ.
Roipe'áta umi Israelguáva ha avei umi Israelgua'ỹva ko'ágã romondoha pógui.
Romondo hendápekuéra rehesape'a haguã, ha anive oiko pytũmbýpe, tesape rendýpe uvei, ha reipe'a haguã chupekuéra Sataná poguýgui, oiko haguã Tupã ndive uvei. Ha ojerovia haguã che rehe, ha oñepysyrõ haguã iñangaipágui upéicha ohupyty haguã imba'erãva umi Tupã mba'éva apytépe.’”
Aipórõ, che ruvicha guasu Agripa, che ñe'ẽ rendu pe jechauka yvágagui oúvape,
ha ahenduka upe ñe'ẽ umi Damasco guápe raẽvete, ha opa umi Jerusalén ha Judea guápe, avei umi Israelgua'ỹvape, ahenóivo ojere ha ojevy haguã Tupã gotyo, ha ohechauka haguã hembiapo rupi ojevy hague.
Upévare umi Israelguáva ipojái che rehe Tupaópe ha che jukase mo'ã.
Ha Tupã che pytyvõ rupi, aime hatã ko'ágã peve, añe'ẽvo Tupãre opavavépe, michĩva ha tuichávape. Nda'éi chupekuéra mba'eve he'i'ỹva'ekue oikova'erãha maranduhárakuéra ha Moisés.
Upe Mesías omanova'erã hague, ha omano rire ha'e raẽvete oikove jeyva'erã hague ha omyerakuãva'erã hague pe mba'e rendy, pysyrõ rehegua, ñane retã guápe ha ambue tetã guápe avei.”
He'ívo Pablo ko'ã mba'e ijehe, Festo osapukái. —Nde tarova niko nde, Pablo! Remomba'apoitereígui ne apytu'ũ, reju nde tarova!
Pablo katu he'i: —Ndachetarovái niko, nde Festo marangatuete. Upe ha'éva niko hekopegua ha añete.
Ápe oĩ hína mburuvicha guasu Agripa oikuaa porãva ko'ã mba'e, ha upévare añe'ẽ kyhyje'ỹre henondépe, aikuaa porãgui ha'e avei oikuaaha opa ko'ã mba'e, ndaha'éi niko mba'e ojehuva'ekue peteĩ yvy paha ruguápe.
Reroviápa, che ruvicha guasu, umi he'iva'ekue maranduhárakuéra? Che aikuaa reroviaha.
Agripa he'i chupe: —Pya'eterei niko rejapose che hegui Cristo reroviaha!
Pablo he'i: —Taha'e pya'e térã kurive, Tupã nga'u oipota nandeañói, che ruvicha guasu, opa ko'ápe che rendúva hína avei katu, oiko chéicha, anínte ko'ã kadéna ipóre.
Upérõ opu'ã mburuvicha guasu ha avei upe sãmbyhyhára, Berenice ha opa umi oguapýva ndive,
ha oho ha'ekuéra ha'eñoháme oñe'ẽvo ko mba'ére. He'i hikuái ojupe: —Ko kuimba'e ndojapói mba'eve ojejukava'erãre, térã ojeguereko haguã iñembotypy jepe.
Ha Agripa he'i Féstope: —Ikatuva'erã mo'ã ojepoi ko kuimba'égui, ha'e voi ndojeruréi rire ombojovake haguã chupe Romagua mburuvicha pavẽ.
Oñembopy'a peteĩvo hikuái ore mondóvo Itáliape, omoĩ Pablo ha ambuekuéra ipokuapýva peteĩ mburuvicha Julio hérava pópe, ha iñorãirõhárakuéra aty héra Roma ruvicha guasu aty.
Rojupi peteĩ várko Adramítiope, ha osẽtamava umi Asia rupigua táva várkokuéra oñembojaha gotyo. Oĩ avei ore ndive Aristarco Tesalonicagua, Macedonia pegua táva.
Upe ára ambuépe roguahẽ Sidón táva, várko oñembojahápe. Upépe Julio imba'e porã Pablo ndive ha oheja chupe oho iñirũnguéra rechávo, ha ha'ekuéra oñangarekóvo hese.
Rosẽvo Sidóngui rohasa Chipre rupi roñemo'ã haguã yvytúgui, oipeju vaígui pe yvytu.
Rohasa Cilicia ha Panfilia rembe'y rupi ha roguahẽ Mira, Licia pegua távape.
Pe mburuvicha ojuhu upépe peteĩ várko Alejandriagua ohóva Itáliape ha ore mbohasa upévape roho haguã.
Heta ára aja roho mbegue ha hasypeve roguahẽ Cnido renondépe. Oipeju vaígui gueteri pe yvytu rohasa Salmoná renondépe, rombojerévo Creta, yvy yguasu mbyte pegua,
ha roho asývo hembe'ýre, roguahẽ peteĩ héravape Várko ypegua oñembojaha Porã, táva Lasea ypýpe.
Heta árama ohasa ha ivaíma ojeho haguã yguasu rupi, hi'aguĩmagui ára ro'y. Upévare Pablo he'i chupekuéra:
—Karaikuéra, che ahecha ko ñande jeho ivaietereitaha, oñehunditaha ñane várko ha ñane mba'e pohýikuéra, ha ñande jepe ikatu avei ñamanomba.
Pe mburuvicha katu ojapysakave pe várko jára ha várko ruvicháre, ha ndojapói pe Pablo he'íva.
Ha pe várko oñembojaha naiporãigui ojehasa haguã upépe ára ro'y, haimete opavave oñandu iporãvetaha osẽ hikuái upégui ha oñeha'ã ohupyty Fenice, várko oñembojaha Creta pegua, oma'ẽva yvatévo kuarahy reike gotyo ha Yvy gotyo kuarahy resẽ gotyo, ohasa haguã upépe ára ro'y.
Oimo'ãgui hikuái ikatuha ohove, oñepyrũ haguére oipeju yvytu vevýi yvývo guiogua, osẽ hikuái Creta rembe'y rupi.
Ha upe riremínte peteĩ yvytu pochy yvatévo kuarahy resẽ guioguáva, ondyry pe mbayrúre.
Ha oñepyrũ oguerotyryry. Ndaikatúigui romoma'ẽ ore várko pe yvytúre, roheja mante ore reraha.
Rohasa peteĩ yvy michĩ y mbytepeguáva, Cauda hérava rapykue rupi, upe yvytu naimbareteihápe, ha hasy peve rohupi upe kanóa rojupi haguãme ro'yguýrõ guarã.
Ohupi rire, oiporu hikuái tukumbo omyatã haguã pe várko. Upéi, okyhyjégui opa'ãrõ guarã upe yvyku'ity Sirte héravape, oity hikuái várko mombytaha vevýi ha oheja yvytu ogueraha chupekuéra.
Upe ára ambuépe upe ára ipochyve, ha upévare oñepyrũ hikuái oity yguasúpe umi mba'e pohýi várko pegua,
ha upe ára mbohapyhápe ipo teépe omombopa avei umi várko sãnguéra.
Heta ára ndorohechavéi kuarahy térã mbyjakuéra, ha ndopírigui pe yvytu ratã ore nupãva, noroha'arõ véima rosẽne haguã ore rekove.
Arémagui ndorokaruvéi hague, Pablo oñembo'y mbytépekuéra ha he'i: —Karaikuéra, iporãveva'erã mo'ã che rendu ha nañasẽi rire Crétagui ani haguã ojehu ñandéve ko'ã mba'e.
Opáichavo, ani pejepy'apy. Avave peẽkuérava nomanomo'ãi, oñehundítarõ jepe ko várko.
Ko pyharépe ojechauka kuri chéve peteĩ Tupã che Jára, che ambyajéva, remimbou,
ha he'i chéve: ‘Ani rekyhyje Pablo, rehova'erã niko Romagua mburuvicha pavẽ rendápe, ha nde rehehápe Tupã ndohejamo'ãi omano avave ko várkope ne ndive oĩva.’
Aipórõ karaikuéra, peñemokyre'ỹ, ajeroviágui Tupã rehe ha aikuaa porã opa mba'e ojehutaha hemimbou he'i haguéicha chéve.
Opáichavo jaháta jajejoso peteĩ yvýre, yguasu mbytépe guáre.
Peteĩ pyharépe, mokõi semána roho rire, rojejuhu jave yguasu Adriáticope, pe yvytu ore reraha jave ápe ha pépe, pyharepytévo, umi kuimba'e várko rerahaha ohecha kuaa roñemoaguĩha yvýgui.
Oha'ã hikuái pe y hypykue ha ojuhu ohupytyha 36 métro, ha upéi oha'ã jey ha ojuhu 27 métro.
Ha okyhyjégui rojejapi ramo guarã ita guasukuérare, omboguejy hikuái irundy várko mombytaha pe mbayru rapykue guio, ojerure aja Tupãme ko'ẽ haguã.
Umi várko mboguataha katu okañyse mo'ã várkogui ha upevarã oñepyrũ omboguejy ýpe pe kanóa ku omboguejýtarõ guáicha gua'u pe várko mombytaha henondepegua.
Pablo katu omomarandu pe mburuvicha ha ñorãirõhárakuérape he'ívo: Ko'ãva opyta'ỹrõ ko várkope peẽ ndaikatumo'ãi pesẽ ivaívagui.
Upérõ umi ñorãirõhára oikytĩ pe kanóa sã ha oheja ho'a ýpe.
Ko'ẽjúvo Pablo he'i opavavépe okaru haguã. He'i chupekuéra: —Ojapóma mokõi semána ndape'uiha mba'eve, peha'arõvo upe ojehútava.
Ajerure peẽme pekaru haguã. Kóva tekotevẽ peikovesevérõ. Avavéguiko ndo'amo'ãi peteĩ iñakã raguénte jepe.
He'ívo upéva Pablo ohupi ipópe mbuja ha ome'ẽ Tupãme ijaguije opavave rovake. Oipehe'ã ha oñepyrũ ho'u.
Upéi opavave oñemokyre'ỹ ha ho'u avei.
Umi roĩva várkope rohupyty 276.
Ho'upa rire pe ho'uséva, oity hikuái pe yguasúpe ombovevyive haguã pe várko.
Ko'ẽmba rire, umi várko mboguataha ndoikuaái mba'e yvýpa upéva, opáichavo ohecha peteĩ hendápe hembe'yha, ha oñembopy'a peteĩ oñeha'ãvo omboja upe gotyo pe várko.
Oikytĩ hikuái pe várko mombytaha sãnguéra ha oheja yguasúpe, ojora avei hikuái umi rrémo, hapykue pegua sã. Upéi katu ohupi hikuái yvytúre pe várko ao oipejuha yvytu henonde pegua, ha pe várko oñepyrũ oñemboja pe y rembe'ýre.
Opáichavo oho peteĩ yvyku'i atýpe, ha ojejakutu hese. Pe várko renonde opa'ã yvyku'ípe, ikatu'ỹre oku'e, ha pe hapykue oñepyrũ opẽmba oñenupã hatãetereígui hese upe y pochy.
Umi ñorãirõhára ojukase mo'ã ipokuapývape, ani haguã okañy avave ho'ytahápe.
Pe mburuvicha katu ndohejái ojapo, hakate'ỹgui Páblore. He'i uvei umi ho'yta kuaáva ojeity haguã ýpe ha'ekuéra raẽve,
ha umi ambue katu oho haguã hapykuéri, ojekóvo umi yvyra várko pehẽngue kuére. Upéicha osẽmba hikuái okápe.
Rosẽmbámarõ okápe roikuaa upe yvy y mbyte pegua heraha Malta.
Upepegua imba'e porãeterei ore ndive, ha oky ha ro'yetereígui, tuicha ojatapy ha ore renói hikuái rojepe'e haguã.
Pablo ombyaty ra'e jepe'a piru, ha oitývo tatápe, peteĩ mbói osẽ pya'e pe hakuhágui ha oisu'u chupe ipópe.
Umi upepegua, ohechávo pe mbói osãingóva Pablo póre, he'i hikuái: “Ko kuimba'e oimeva'erã peteĩ porojukahare hína, ajeve osẽrõ jepe yguasúgui, Tupã ndohejái oikove.”
Pablo katu oityvyro pe mbói tatápe ha ndojehúi chupe mba'eve.
Opavave oha'arõ irurupa térã ho'árõ omano. Ha heta oha'arõ rire, ohechámarõ ndojehuiha chupe mba'eve, ohecha ojavy hague ha oñepyrũ he'i Pablo ha'eha peteĩ tupã.
Aguĩ upégui oĩ yvykuéra peteĩ poguasu upepegua, Publio hérava, mba'éva. Ha'e ore moguahẽ ha oñangareko porãeterei ore rehe mbohapy ára.
Ha Publio ru oĩ hupápe, hasy akãnundu ha tye ruguýgui. Pablo oho oñandúvo chupe ha oñembo'e rire, omoĩ ipo hese ha omonguera.
Upémarõ ou avei heta ambue hasýva upepegua, ha omonguerapa avei.
Heta ore rerohory, ha upéi rojupi jeývo várkope, ore mbyavío heta hikuái.
Ropyta rire mbohapy mése Máltape, rojupi peteĩ várkope ohasava'ekue upépe umi ára ro'y. Upéva peteĩ várko Alejandría pegua, ha ogueraha ipoyvi vevépe tupãnguéra Cástor ha Pólux ra'ãnga.
Roguahẽ várko oñembojaha Siracúsape, ha upépe ropyta mbohapy ára.
Upégui rohove roguahẽ meve Régiope. Upe ára ambuépe roguereko yvytu yvy gotyo guio oipejúva ha peteĩ ára rire roguahẽ Pozzuólipe.
Upépe rojuhu ore pehẽngue Jesús reroviaha oipotáva ropyta hendivekuéra peteĩ semána, ha upéi ipahápe roguahẽ Rómape.
Ore pehẽngue Jesús reroviaha Romagua oikuaámava rojuha osẽ ore ruguãtĩvo, Foro Apio, upe Tres Tabernas hérava peve. Ohechávo chupekuéra Pablo ome'ẽ ijaguije Tupãme ha ikyre'ỹ jey.
Oguahẽvo Rómape, oheja hikuái Páblope oiko ha'eño, peteĩ ñorãirõhára hese oñangarekóva reheve.
Mbohapy ára oguahẽ rire, Pablo ohenoika umi Israel guáva Rómape ojeapovéva mba'érõpe. Oñembyatypáma ramo, he'i chupekuéra: —Che pehẽnguekuéra, che ndajapóiva'ekue mba'eve ivaíva Israel guávare, térã ñande rukuéra ypykue jepokuaaháre. Upéicharõ jepe, Jerusalénpe añemoĩ Romagua pópe.
Ha'ekuéra oporandu rire chéve opoise che hegui, ndojuhúigui mba'eve che jukava'erãre.
Umi Israelguáva katu oñemoĩ che rehe, ha ajerure manteva'erã Romagua mburuvicha pavẽ che mbojovake haguã. Che katu ndarekói mba'eve ha'eva'erã umi che retãguáre.
Upévare pohenoika kuri, pohecha ha añe'ẽ haguã pene ndive. Umi ñande Israelgua ñaha'arõva rehe niko che ajepokua hína ko'ã kadénape.
Ha'ekuéra he'i chupe: —Oréve noguahẽi Judéagui mba'eveichagua kuatia nde rehe, ha ndaipóri avei Israel guáva oguahẽva'ekue upégui, oñe'ẽ vaíva nde rehe.
Rohenduse ne remiandu, roikuaágui opa rupi oñeñe'ẽ vaiha ko aty pyahúre.
Aipórõ omoĩ hikuái peteĩ ára, ha heta umi oñembyatýva upe Pablo oikohápe. Pyhareve guive ka'aru peve Pablo oñe'ẽ chupekuéra Tupã remisãmbyhýre. Ogueroviaukase chupekuéra Jesús reheguáva, Moisés rembiapoukapy ha maranduhárakuéra kuatiañe'ẽnguéra rupi.
Oĩ oguerohorýva upe Pablo he'íva ha oĩ oguerovia'ỹva.
Ha noñemoĩrigui peteĩ ñe'ẽme oñondive, oñepyrũ oho. Upérõ Pablo he'i chupekuéra: —He'i porãva'ekue pende rehe Espíritu Santo ñande rukuéra ypykuépe, maranduhára Isaías rupi, he'írõ guare:
“Tereho ere ko'ã mba'e ko tetã guápe: Pehenduve ramo jepe, ndapeikuaamo'ãi pe oje'éva, ha pema'ẽve ramo jepe, ndapehechamo'ãi.
Emyakã kuchu ko tetã guápe, emboty ijapysa ha ehesa jokua, ohendu'ỹ térã ohecha'ỹ haguã, ani upéi ohendu ha ohechakuaa mba'e, ha ojere hape vaígui, ha aipohano jey chupekuéra.”
Peikuaáke aipórõ, ko ñepysyrõ ome'ẽva Tupã, oñekuave'ẽtaha Israelgua'ỹvape, ha ha'ekuéra katu ohendúta.
Pablo he'i rire ko'ã mba'e, umi Israelguáva oje'ói, ha oñoñe'ẽ api mbarete ohóvo.
Pablo opyta mokõi áño pukukue upe óga hepýre oiporuva'ekuépe, omoguahẽhápe opa umi hendápe ohóvape.
Kyhyje'ỹre omyerakuã Tupã sãmbyhy, ha ombo'e Ñandejára Jesucristo rehegua, avave ojoko'ỹre chupe.
Amós ovecha rerekuava'ekue peteĩ táva hérava Tecoa pegua. Mokõi áño oiko mboyve yvy ryrýi, Ozías Judápe mburuvicha guasúrõ guare ha Jeroboam, Joás ra'y, Israélpe mburuvicha guasúrõ guare, Tupã ohechauka chupe ko'ã mba'e, ha Amós he'i:
—Sióngui Ñandejára okororõ ha Jerusaléngui iñe'ẽ ára sunúicha ohenduka. Opa rupi umi ñu ipirupa, ha yvyty Carmélogui oiko yvy perõ.
Ñandejára he'i kóicha: “Umi Damasco pegua manterei ojapo ivaívante voi, upévare chupekuéra ainupãta katuete. Umi Galaad guápe ha'ekuéra oguereko asyeterei!
Upévare ahapýta mburuvicha guasu Hazael táva guasu, ha ahapýta avei Ben-Hadad róga guasu.
Táva Damasco rokẽ ajokapáta ha umi Bicat-Avem oikóvape ahundíta. Ha pe Bet-Edén oisãmbyhývape, ha síriokuéra avei, tembiguái ramo Quírpe ojereraháta.” Ñandejára he'i péicha!
Ñandejára he'i kóicha: “Umi Gaza pegua manterei ojapo ivaívante voi, upéva rehe chupekuéra ainupãta katuete. Oĩ haguéicha umi táva peguakuérape tembiguáirõ Edómpe ome'ẽ.
Táva Gaza rehe amondóta che rata, ha hóga guasukuéra tata ombokusuguéta.
Táva Asdod guápe ahundipaitéta, táva Ascalón oisãmbyhývape ave. Pyapy mbaretépe Ecrom ári ajeitýta, filistéokuérape oĩ haguéicha ajukáta.” Tupã Ñandejára he'i péicha!
Ñandejára he'i kóicha: Táva Tiro pegua manterei ojapo ivaívante voi, upévare chupekuéra ainupãta katuete. Peteĩ tetã megua ndive oñoñe'ẽ me'ẽ rire, oñoirũ ramo oikotaha oñondive, oguerahapaite umi tetã guápe, Edómpe ome'ẽ tembiguáirõ.
Táva Tírore amondóta che rata, ha hóga guasukuéra tata ombokusuguéta.
Ñandejára he'i kóicha: “Umi Edom pegua manterei ojapo ivaívante voi, upévare chupekuéra ainupãta katuete. Hetaite hapicha Israel guápe ojuka kyse ipópe. Avavetéicha guápe ndoiporiahurerekói.
Táva Temán rehe amondóta che rata, ha táva Bosrá róga guasukuéra tata ombokusuguéta.”
Ñandejára he'i kóicha: Umi Amón pegua manterei ojapo ivaívante voi, upévare chupekuéra ainupãta katuete. Kuña Galaad pegua hye guasúva ryekuéra ombovo, ha'ekuéra hetã ombotuichave haguã.
Upévare táva Rabá rehe amondóta che rata ha hóga guasukuéra tata ombokusuguéta, sapukái sorópe, ñorãirõ pa'ũme, ára pochýicha, yvytu ratãicha.
Huvicha guasu, mburuvichakuéra ndive, ojereraháta tembiguáirõ.” Ñandejára he'i péicha!
Ñandejára he'i kóicha: “Umi Moab peguamanterei ojapo ivaívante voi,upévare chupekuéraainupãta katuete.Ohapy Edom peguamburuvicha guasu kãnguekue,tanimbu chugui ojapo peve.
Upévare Moab rehe amondóta che rata, ha itáva Queriot róga guasukuéra tata ombokusuguéta. Ñorãirõ guasu, sapukái pa'ũme ha turu mbopúpe, Moabguakuéra omanombaitéta.
Huvicha guasúpe che voi ajukáta, hendive avei mburuvichakuérape.” Ñandejára he'i péicha!
Ñandejára he'i kóicha: “Umi Judá pegua manterei ojapo ivaívante voi, upévare chupekuéra ainupãta katuete. Mba'eve ndoikuaaséi che rembiapoukapýgui, ha upe che ha'éva ndojaposéi voi. Omomba'e guasu tupã gua'ukuérape itúvakuéraicha avei.
Upévare Judá rehe amondóta che rata, ha óga guasu Jerusalén pegua tata ombokusuguéta.”
Ñandejára he'i kóicha: “Umi Israel pegua manterei ojapo ivaívante voi, upévare chupekuéra ainupãta katuete. Imarangatúvape pláta rehe ome'ẽ, ha imboriahúvape sapatupe rehe.
Mboriahu akã rehe opyrũ hikuái ha pokarẽ oiporu ikangývape ohundi haguã. Túva ha ita'ýra peteĩ kuña ndive oñeno, ha'ekuéra upéicha omomarã che réra marangatu.
Itupã gua'ukuéra altar ypýpe, oñeno ahoja ári ha'ekuéra oipe'áva mboriahúgui, ndaikatúigui omyengovia upe pláta oiporúva. Ha itupã gua'ukuéra tupaópe ho'u kaguy oipe'áva mboriahúgui ndaikatúigui omyengovia.
Ha ko'ágã peẽ che retãgua, che pende rehehápe umi amorréope ahundi, aitypa hi'a ha ahapo'o. Kuri'ýicha umíva ijyvate ha urunde'ýicha ha'ekuéra imbarete.
Ha peẽme katu, Egíptogui che poguenohẽ, yvy ojeiko'ỹha rupi 40 áño pukukue pogueraha, peẽme amorréo yvy ame'ẽ haguã.
Che aiporavo chéve guarã, maranduhára ha nasaréo , pende apytégui. Nda upéichaipa hína, Israel retã? Ñandejára upe he'íva!
Ha peẽ umi nasaréope, kaguy pe'uka. Maranduhárape katu peje: ‘Aníke pemomarandu!’
Upévare kárro pohýicha pombochipapéta.
Upe iñakuãva nokañymo'ãi, ha imbaretéva ipyapy kangýta, ipy'a guasuvéva jepe ojejukáta,
Upe ihu'ýpe oporoapíva, ojejapítante avei, upe oñani kuaáva nokañymo'ãi, ha kavaju arigua ojejukátante avei.
Ipy'a guasuvéva ñorãirõme, upe árape opívo okañýta.” Ñandejára he'i péicha!
Peẽ Israelgua, pehendúke ko ñe'ẽ Ñandejára he'íva pende rehe, opaite ha'e oguenohẽva'ekue Egíptogui:
“Peẽme ñoite poiporavova'ekue opa tetã yvy arigua apytégui. Upévare, poinupã rasýta opa pene rembiapo vaikuére”.
“Oĩpa oguatáva oñondive, oñemoĩ'ỹre oñoñe'ẽme?
Leónpa okororõva ka'aguýpe, ndoguerekói ramo tymba ojukava'ekue? León ra'ýpa ongururúva ikehápe, ndoguerekói ramo upe ho'uva'erã?
Guyrápa ho'áva yvýpe, ndaipóri ramo upépe ijapiha? Ñuhãpa opóva, noĩri ramo ho'áva ipype?
Turu ipu ramo upe távape, noñemondýi piko opavave? Upe távape ivaíva ojehu ramo, ndaha'éi piko Ñandejára ijapoha?
Tupã Ñandejára ndojapóiva mba'eve, he'i'ỹre umi maranduhárape ha'e oiporavóva hembijokuairã.
León okororõma. Máva piko ndokyhyjemo'ãi? Tupã Ñandejára he'íma iñe'ẽ. Máva piko nomomarandumo'ãi?”
Pehenduka pene ñe'ẽ, Asiria ha Egipto pegua róga guasúpe, ha peje: ‘Peñembyatýke Samaría yvytykuérape ha pehecha sarambikue upépe oĩva, jeiko asy upépe ojehasáva.’
Ñandejára he'i kóicha: “Ha'ekuéra ndoikuaái pe heko jojáva, ha oñongatu hikuái hóga guasúpe opaichagua omondáva mbaretépe.”
Upévare, Tupã Ñandejára he'i kóicha: “Pende rehe ija'e'ỹva omongoráta pene retã, yvýre oitýta umi tápia pende táva mo'ãha, ha pende róga guasukuéra omoperõta oheja'ỹre mba'eve.”
Kóicha he'i Ñandejára: “Ovecha rerekua oipe'aháicha león rãinguágui mokõi ijovecha retymangue térã inambikuénte jepe, upéicha okañýta ñehundígui umi Israelgua Samaríape oikóva, ha oguapýva Damasco pegua sillón jeguápe.”
Tupã ipu'akapáva he'i kóicha: “Ehendu ha eikuaauka Israel guápe hembiapo vaikue.
‘Aju ramo aporandu chupekuéra hembiapokuére, ahundíta altarkuéra Betelgua, umi altar ratĩ oñekytĩta ha yvýre oñemombóta.
Ahundíta hógakuéra ára ro'y pegua, ára haku pegua avei. Aitýta yvýre hógakuéra ojeguapáva ha hóga guasukuéra.’” Ñandejára he'i péicha!
Pehendúke kóvavakakuéra Basán pegua,peikóva Samaría yvyty ru'ãme,pejopýva mboriahu ndive,pereko asýva oikotevẽvape,ha pejéva pene ménape: “Perúke kaguy ha ja'u!”
Tupã Ñandejára ome'ẽ iñe'ẽ ijehe voi ha heko marangatúre, kóicha oikotaha pende rehe: “Oguahẽta ára ha peẽkuéra peteĩ-teĩ, ty'ãime pejererotyryrýta
ha tápia kua rupi ojoapykuéri peñemombóta yty apytépe!” Ñandejára he'i péicha!
“Tapeho Betélpe, peñemona tembiapo vaípe, ha Guilgálpe peñemonave! Peikuave'ẽ katu pene mymbajuka pyhareve ha peraha pende 10gui peteĩ, ára mbohapy-hapýpe.
Pehapy katu pene mbujape ñembovu pyre, jehepy me'ẽ ramo, ha pemyerakuã opa rupi pene mba'e kuave'ẽ, peikuave'ẽséguinte peikuave'ẽva. Upéva niko pene mbovy'aite, peẽ Israelgua!” Ñandejára he'i péicha!
Opa pende távakuérape pomoñembyahýiva'ekue, ha aipe'ava'ekue pende hegui tembi'u, mamo peiko haguépe. Peẽ katu ndapejeréi che rape rupi peguata jey haguã.” Ñandejára he'i péicha!
Pende kokuépe che namongýi oñekotevẽ jave. Peteĩ távape amongy, ambuépe namongýi. Upe kokue oky haguépe opu'ã umi kóga, ha upe ndokýi haguépe katu ipirupa.
Mokõi ha mbohapy tavaguakuéra otyryry táva ambue peve hoy'u haguã, ha nahyguãtãi. Peẽ katu ndapejeréi che rape rupi peguata jey haguã!” Ñandejára he'i péicha!
Yvytu aku ha yso karúpe pende kóga ainupã, pende kokue ha parralty amoperõmba, pende ígo ha olívo máta ho'upa tuku. Peẽ katu ndapejeréi che rape rupi peguata jey haguã!” Ñandejára he'i péicha!
“Amyasãi mba'asy pende apytépe, upe mba'asy asãi Egíptope guaréicha. Pene mitã rusu ajuka kyse pukúpe, ha kavaju arigua ñorãirõme ojejuka. Ñu rupi inevu joa omanóva re'õngue, ha inengue opyta pene tĩnguápe. Peẽ katu ndapejeréi che rape rupi peguata jey haguã!” Ñandejára he'i péicha!
“Pohundiva'ekue ñerundi guasúpe, Sodoma ha Gomorra rehe ajapo haguéicha, peẽ katu pepytava'ekue tata'ýicha tata guasúgui oñerenohẽva, ha ndapejeréi che rape rupi peguata jey haguã!” Ñandejára he'i péicha!
“Upévare Israel, kóicha ajapóta nde rehe, Ha ajapótagui, eñemoĩke rejotopa haguã Tupã nde Jára ndive!”
Ñandejára pe ojapóva yvyty ha yvytu, ha'e oikuaauka ñandéve hembipota, ha'e ojapo pytũ ha ko'ẽtĩ, ha'e yvyty ru'ã rupi oguata. Tupã Ñandejára ipu'akapáva hína héra!
Ái! Umi Siónpe oikóvagui ojepy'apy'ỹre, Samaría yvytýpe oikóvagui okyhyje'ỹre.Ái! Upe tetã tuichavéva ruvichakuéragui, hesekuéra opa Israelgua ojeroviáva!
Táva Cálnepe tapeho ha pehecha, Jamat tuichaitévape pehasa, ha upégui peguejy filistéokuéra táva Gátpe. Peimo'ãpa ha'ekuéra oiko porãveha pende hegui? Ha hetãnguéra tuichaveha pene retãgui?
Na pene mandu'aséi upe cháke oñemoaguĩvare, ha pene rembiapópe pemoguahẽ hína upe jejuka guasu oúva.
Peñeno umi tupa ojeguapa ha hepyvévape, pe'u ovecha ha vaka ra'y ikyravéva,
árpa púpe pepurahéi Davídcha peiporúvo mba'epu,
tuichaicha kaguy pemboy'u, ha peiporu mba'e ryakuã iporãvéva. Mba'evete voi peẽme José retã oñehundi ramo!
Peẽ raẽvete pejereraháta tetã mombyrýpe, pende karu guasu ha vy'a opáta hína!
Ñandejára ome'ẽma iñe'ẽ ijehe voi, Tupã Ñandejára ipu'akapáva he'i kóicha: “Israel ojejapo ramo, ndacha'éi hese ha hóga guasukuérare. Itáva ha opa mba'e ipype oĩva ame'ẽta chupe ohayhu'ỹvape.”
Peteĩ ógape opyta ramo 10 kuimba'e, umíva omanombáta.
Mbovymi oikovévante opytáta, te'õngue oguenohẽ haguã umi ógagui. Ha oñeporandu ramo huguápe oĩvape: “Oĩ piko opytáva ne ndive?” He'íta: “Ndaipóri”. Ha upéi he'íta: “Ekirirĩ, ani upeichahágui ere mba'e Ñandejára réra!”
Ñandejára he'i oiko haguã, ha oinupãvo, yvýre ho'apa umi ógakuéra.
Kavaju piko oñaníva itatýre? Guéi piko ombojeréva yvy y aty guasúpe? Peẽ katu mbojovakégui pejapo mba'e iróva ha pohã vai oporojukáva.
Mba'e rei reíre pevy'a ha peje: “Ore pyapy mbarete ha ndaipóri oñemoĩva ore rehe”.
Pehecha porãke Israelgua, Tupã Ñandejára ipu'akapáva he'i: “Amopu'ãta pende rehe tetã pende rerekótava ipo guýpe, ijapy yvate gotyo guive ijapy yvy gotyo peve.”
Tupã Ñandejára ohechauka chéve kóicha: Oñekytĩ rire mburuvicha guasúpe guarã upe kapi'i ha oñepyrũvo hoky jey, ahecha Ñandejára ojapo ramo tuku.
Ha umi tuku omoperõ rire opa mba'e, ha'e chupe: —Tupã ore Jára, eheja reína oréve! Mba'éicha piko ogueropu'akáta ne retã Israel? Imichĩeterei anga niko!
Upérõ Ñandejára ombyasy ha he'i: —Ndoikomo'ãi upéva!
Kóicha ohechauka chéve Tupã Ñandejára: Ahecha ohenói ramo tata oporombojovake haguã, ombohypa upe y aty guasu hypy etéva ha ohapypa umi ñu.
Upérõ ha'e: —Ejejokóna Tupã ore Jára! Mba'éicha piko ogueropu'akáta Israel? Imichĩeterei anga niko!
Upérõ Ñandejára ombyasy ha he'i: —Ndoikomo'ãi avei upéva!
Tupã Ñandejára ohechauka avei chéve kóicha: Oĩ ha'e peteĩ tápia ykére ha oguereko ipópe óga apoha rembiporu.
Ha oporandu chéve: —Mba'épa rehecha Amós? Ha'e chupe —Óga apoha rembiporu. Upérõ he'i chéve: —Ko tembiporúpe ahecháta mba'éichapa oĩ hína Israel. Ndahejareimo'ãvéima chupe mba'eve.
Umi ijyvateha Isaac ñemoñare mba'éva oñehundipáta, ha Israel mba'évagui oikóta tapere. Che kyse puku amopu'ãta Jeroboam róga peguáre.
Amasías, Betel pegua pa'i, he'ika Israel ruvicha guasu Jeroboámpe: “Amós oñe'ẽ vai nde rehe Israelgua apytépe. Tekotevẽma ojejoko,
he'i niko hikóni: ‘Jeroboam ojejukáta kyse pukúpe ha Israelgua ojereraháta tetã mombyrýpe.’”
Upéi Amasías he'i Amóspe: —Tereho ko'águi, mba'e rechahára. Tereho Judápe ha eñe'ẽ upépe, rehupytyse ramo ne rembi'urã.
Betélpe katu anive reñe'ẽ cháke kóva hína mburuvicha guasu tupao, ha avei ko tetã megua tupao guasu.
Amós he'i chupe: —Che ndaha'éi voi maranduhára, térã heseguakuéra. Che ajeheka añangarekóvo ovecha rehe ha ígo ñembyatýpe.
Tupã katu che pe'a che ovechakuéragui ha he'i chéve: “Tereho eñe'ẽ che rérape Israel guápe.”
Ehendúke aipo ramo Tupã ñe'ẽ: “Nde ere: anive reñe'ẽ Tupã rérape Israélpe ha ani ere mba'eve Isaac ñemoñarére.”
Tupã katu he'i upéicha: “Ne rembirekógui oikóta kuña vai opavave renondépe, nde ra'y ha nde rajykuéra ojejukáta kyse pukúpe, nde yvykuéra oñemboja'óta ojeitývo hesekuéra po'a, nde voi remanóta tetã mombyrýpe ha Israelgua ojereraháta mombyry hetãgui.”
Tupã Ñandejára ohechauka chéve peteĩ ajaka yva aju,
ha oporandu chéve: —Mba'épa rehecha Amós? —Peteĩ ajaka yva aju, —ha'e chupe. Ha he'i chéve Tupã Ñandejára: —Israel hi'ajúma, ndahejareimo'ãvéima chupe.
Upe árape purahéi rangue óga guasúpe oñehendúta jahe'o. Hetaetereítagui umi te'õngue, oñemombóta opa rupi rei. Pekirirĩke! Ñandejára he'i péicha.
Pehendúke peẽ pejopýva mboriahu ndive ha pehundíva tetã guápe.
Peẽ pejéva: “Araka'épa ohasáta jasy pyahu ñame'ẽ haguã upe trígo? Araka'épa upe pytu'uha ára ohasáta hepy ñame'ẽ haguã upe avati jaiporúvo mba'e ra'ãha japu?
Ñahundíta mboriahúpe toiko chuguikuéra ñane rembiguái, toñeme'ẽ ñandéve sapatupe repýre. Upe trígo vorakue jepe ñame'ẽta.”
Jacob ojejapoitereígui, Tupã Ñandejára he'i kóicha: “ndacheresaráimo'ãi upe pejapova'ekuégui.”
Ndoryrýimo'ãi piko upe yvy opa ko'ã mba'ére? Ha nahasẽmo'ãi piko yvypóra? Upe yvy ojupi ha oguejýta, y Nilo oguejy ha ojupiháicha.
Ñandejára he'i kóicha: “Upe árape asaje pyte amokañýta kuarahy, ha ára mbytépe amoypytũta upe yvy.
Pende aretekuéragui ajapóta jahe'o génte manóre, ha purahéi rangue, guahu oñehendúta. Peñemondéta ao vosakuépe ha peñemyakã perõta ñembyasýgui. Ta'ýra peteĩmínte rehe pene rasẽ ramo guáicha pejahe'óta, ha upe árape pemokõta py'aro ha vy'a'ỹ.”
Ñandejára he'i kóicha: “Oúta ára ha amondóta ñembyahýi pene retãme; ndaha'emo'ãi hi'upýgui pene ñembyahýitava térã ýgui pende yuhéitava, Ñandejára ñe'ẽgui pene ñembyahýi ha pende yuhéita.
Oĩ oikótava opa rupi rei ohekávo Ñandejára ñe'ẽ, ohóta peteĩ y aty guasu rembe'ýgui ambuépe, ha yvate gotyogui kuarahy resẽ gotyo, ha ndojuhumo'ãi.
Upe árape kuñataĩ porã ha karia'y mbarete ipy'a manóta yuhéigui.
Umi ome'ẽva iñe'ẽ tupã gua'u Samariagua rérape térã umi he'íva: ‘Nde rehe Dan pegua tupã’, térã ‘Nde rehe Beerseba pegua tupã’, umíva ho'áta opu'ãve'ỹ haguã.”
Ahecha Tupã oñembo'y ramo hína altar ypýpe ha he'i chéve: “Embokacha upe mba'eoĩva umi okẽ ári,ha to'apaumi iguýpe ijatýva akã ári.Hembyre oikovéva,kyse pukúpe ajukáta,avavete asy nokañymo'ãi.
Okañýrõ jepe yvy guýpe, upégui anohẽta, ha yvágape ojupírõ, upégui amboguejýta.
Okañy ramo Carmelo yvyty ru'ãme, upépe aháta hesekuéra che pojái. Y aty guasu ruguápe che hegui okañýrõ, amondóta upe mymba tuichaitéva chupekuéra oisu'upávo,
ha tetã mombyrýpe ojereraha ramo, upépe ajukáta chupekuéra. Tesápe chupekuéra areko mantéta. Vairã! Ndaha'éi aipytyvõ haguã!”
Tupã Ñandejára ipu'akapáva opoko yvýre ha hykupa ha yvypórakuéra hasẽmba. Upe yvy ojupi ha oguejy, y Nilo oguejy ha ojupiháicha.
Upe omoĩva hekoha yvágape ha arapy yvy ári, upe ohenóiva y aty guasu ha ohekuavóva yvy ári, Ñandejára hína héra.
Ñandejára he'i kóicha: “Peẽ Israelgua, chéve guarã, peteĩcha guánte peẽ ha Etiopiagua. Che pogueru haguéicha Egíptogui, aruva'ekue avei Crétagui filistéo, ha Quírgui araméo.”
Ñandejára oma'ẽ ko tetã iñañávare ha he'i: “Ahapo'óta chupekuéra yvy árigui, opáichavo, nahundipamo'ãi Israel guápe. Che, pende Jára, ha'e péicha.
Che ha'éta oiko haguã, ha opa tetãnguéra apytégui ambokuchúta Israel guápe oñembokuchuháicha trígo yrupẽme, peteĩ ha'ỹinte jepe yvýpe ho'a'ỹre.
Kyse pukúpe ojejukáta opa che retãgua iñañáva, opa umi he'íva: ‘Mba'eve ndojehumo'ãi. Nañanderupytýi chéne mba'eve ivaíva.’”
“Amopu'ã jeýta David róga ho'apava'ekue, ambotýta ipa'ũnguéra ha ambopyahu jeýta yma guaréicha,
oñemomba'e haguã Edom rembyrére ha opa umi tetã che mba'ekuére.” Ñandejára he'i péicha ha ojapóta upe he'íva.
“Oúta hína ára, upe trígo omono'õva rapykuéri, oútama upe yvy ombojeréva, ha parral'águi ojejapopa mboyve kaguy, oñepyrũ jeýtama upe ñemitỹ. Yvytykuéragui osyrýta kaguy pyahu, ha ysyrýicha chuguikuéra oguejýta.
Upérõ aru jeýta tetã mombyrýgui che retã Israel guápe. Itávakuéra ojeitypava'ekue omopu'ã jeýta, upépe oiko haguã. Iparralty oñotỹta ha ho'úta hykuere, ikokuépe oñemitỹta ha ho'úta hi'a.
Amohenda jeýta chupekuéra ijyvy teépe ha ndojehapo'ói chéne araka'eve upe yvýgui che ame'ẽva'ekue chupekuéra.” Tupã Ñandejára he'i péicha!
Che Pablo, Jesucristo apóstol Tupã oipota rupi, ñane pehẽngue Timoteo ndive,
romomaitei umi Tupã mba'éva Colosas guápe, ore pehẽngue Cristo reroviaha ivã'ỹva. Tupã ñande Ru tohekuavo pende ári ipytyvõ ha ipy'a guapy.
Roñembo'évo, ore mandu'a mantéva pende rehe ha rome'ẽ ore aguije Tupã Ñandejára Jesucristo Túvape.
Ojekuaauka oréve mba'eichaite pevépa perovia Cristo Jesúspe, ha pehayhu opa Tupã mba'évape.
Ako pehendu ramo marandu pyahu peikuaava'ekue mba'épa pe ha'arõ kuaa chugui. Upévare peikuaa pende jerovia ha pende mborayhu ipyendaha ipype, ha oime oñeñongatu peẽme guarã yvágape.
Ko marandu pyahu okakuaa ha hi'a hína yvy jerekuévo, ojehu haguéicha pende apytépe pehendu guive oñeñe'ẽ Tupã py'a porãre, ha pehecha kuaa añetegua he'íva.
Kóva pene mbo'eva'ekue Epafras ku jahayhu etéva, omba'apova'ekue ore rekovia, ha peẽ perekóva Cristo rembiguái añeteguáva ramo.
Ha'e omombe'uva'ekue oréve pende rehegua, ha mba'éichapa pejoayhu Espíritu Santo rupi.
Upévare ore, roikuaa ypy guive, roñembo'e pende rehe ha rojerure Tupãme oikuaauka porã haguã peẽme hembipota, pene moarandu ha oikuaauka porã haguã peẽme pe mba'e kuaa oúva Espíritu Sántogui.
Upéicharõ peikóne oikoháicha Ñandejára reheguáva, pejapo tapiávo umi chupe ombohorýva, opaichagua mba'e porã, ha pekakuaave haguã Tupãme.
Rojerure Tupãme, ipokatu mimbipápe, ta pene mombarete. Upéicharõ peropu'aka kuaáne opa mba'e py'a mbarete ha ñeha'arõ kuaápe, ha vy'a guasu reheve.
Peme'ẽne pende aguije ñande Túvape, pene mbokatupyrýva pehupyty haguã avei pe ha'e ome'ẽtavagui Tupã mba'évape, ha'e oisãmbyhy mimbihápe.
Tupã niko ñande pe'a pytũ poguýgui ha ñande reraha pe Ta'ýra ohayhu etéva oisãmbyhyhápe.
Ha'e rupi ñane pysyrõ ha ojeheja reipa ñandéve ñane angaipa.
Cristo rehe jahecha, Tupã ikatu'ỹva ojehecha. Ha'e hína ta'ýra ypykue, opa mba'e mboyve guare.
Ha'e rupi, Tupã ojapo ypy opa mba'e oĩva yvágape ha yvýpe, ojehecháva ha ojehecha'ỹva, ha avei umi espíritu yvategua opa mba'e oguerekóva ipoguýpe ha imbaretéva. Opa mba'e ojejapova'ekue ha'e rupi ha chupe guarã.
Cristo hína opa mba'e mboyve ha ha'e rupi opa mba'e oĩ hendápe.
Upéi ave, Cristo ha'e pe Tupã iglésia akã, ha upéva hete. Ha'e niko opa mba'e ñepyrũ ypy hague, ha'e raẽvete oikove jey, itenonde haguã upéicha opa mba'ére.
Crístope niko Tupã omoĩmbava'ekue ipokatu.
Ha ha'e rupi, Tupã omoingo porã jey hendive opa mba'e oĩva ko yvy ári ha yvágape, Cristo ruguy rupi, oñohẽva'ekue kurusúre.
Peẽva'ekue yma tetã mombyrygua ipy'apýpe ija'e'ỹva Tupãre, opa mba'e vai pejapóvare,
Ha ko'ágã Cristo pene moingo porã jey, omano rupi yvyporaháicha. Ha upéva ojapo pende rereko haguã henondépe, marangatúpe, pende ky'a'ỹre ha pene rembiapo vai'ỹre.
Ha upevarã pene ratãva'erã pende jeroviápe, pejei'ỹre pe ñeha'arõ kuaa perekóva marandu pyahu pehenduva'ekue rupi. Upéva hína pe marandu oñemombe'úva opa rupi, ha che aipytyvõva oñemyasãi haguã.
Ko'ágã avy'a umi pende rehehápe ahasa asývare, upéicharõ niko amoĩmba ahávo che retépe pe Cristo jehasa asykue ohasa'ỹva gueteri, Tupã iglésiare, ha'éva hete.
Tupã ojapo che hegui iglésia pytyvõhára, ha'e ome'ẽva chéve ajapo haguã pende rehehápe, amyasãi haguã opa rupi imarandu,
he'iséva, pe imba'e ñemi hetaiterei ára ha ñemoñare pukukue Tupã omokañyva'ekue, ha ko'ágã oikuaaukáva umi imba'évape.
Tupã oikuaaukaseva'ekue chupekuéra mba'épepa iporãta pe mba'e reta mimbipa oñongatúva upe oñembopy'a peteĩ hague. Ha upe oñembopy'a peteĩ ñemi hague niko Cristo, oĩva pende pype, hese ae oñeha'arõ kuaáva jeiko mimbipa perekova'erã.
Ñande ñamoherakuã Crístope, ñañemoñe'ẽvo ha ñambo'évo opavavépe arandu, jaraha haguã chupekuéra ojavy'ỹre Crístope.
Upevarã amba'apo ha añorãirõ opa mbarete ha pu'aka Cristo ome'ẽva chéve reheve.
Aipota peikuaa añorãirõ mbareteha hína pende rehe, umi Laodicea guáre ha opa che recha'ỹva'ekuére gueteri.
Añorãirõ ha'ekuéra ikyre'ỹ haguã, oñomoirũ haguã akói mborayhúpe ha mba'e kuaápe ikatuva'erã oikuaauka mba'épepa iporã opa tetãme pe Tupã oñembopy'a peteĩ ñemi hague, ha'éva Cristoite voi;
ipype niko oñeñongatu hína opa arandu ha mba'e kuaa.
Kóva ha'e peẽme ani haguã avave pene mbotavy juru he'ẽme.
Naiméi ramo jepe pende apytépe, che espíritu oĩ pene ndive, ha che mbovy'a peime porãha ha akói pene ratãha pende jeroviápe Crístore.
Upévare, pemoguahẽvo pende pype Crístope pende Jára ramo, peikova'erã Cristo reheguáva ramo,
peñembohapova'erã ipype, peñemopyenda hatã hese, pende jeroviáre, peñembo'e haguéicha ha peme'ẽvo pende aguije opa ára Tupãme.
Peñeñangarekóke: ani peñembotyryryka umi pene mbotavyséva japúpe ha mba'e reípe, ha'ekuéra niko noñemopyendái Crístope, umi mba'e rerovia yma guarépente ha umi pu'aka ko yvy ári guápe oporoguerekóva poguýpe.
Tupã reko ojekuaapa Crístope,
ha ipype peẽ peimemba, Cristo ha'égui opa espíritu pu'aka ha oñemomba'éva myakãhára.
Ipype avei peẽ pejeapi'oukava'ekue, ndaha'éi jeapi'o yvypóra ojapova'ekuépe, jeapi'o Tupã voi ojapova'ekuépe katu, pene mbojoajúvo Crístore ha oipe'ávo pende hegui pende reko vai.
Peñemongaraívo, peẽ peñeñotỹva'ekue Cristo ndive ha peikove jey avei hendive, pejeroviágui Tupã pu'akapa rehe ha omopu'ã jeýva chupe omanóva apytégui.
Peẽ niko yma, pemanova'ekue pene angaipápe ha pende rete ojeapi'o'ỹme; ko'ágã katu Tupã pene moingove Cristo ndive, pene pysyrõvo opa pene angaipágui.
Tupã oheja reipa ñandéve pe tembiapoukapy rupive ñande jopyva'ekue hína, oikutúvo pe kurusúre.
Tupã oipe'a ipu'akaha umi espíritugui, ha Cristo rupi omoñakãity chupekuéra opavave renondépe, ombotyryrývo hapykuéri ohechauka haguã ha'e ipu'akaveha.
Upévare, aníke avave oñe'ẽ vai pende rehe pe'u ha pemboy'úvare, térã arete, jasy pyahu térã pytu'uha árare.
Opa ko'ã mba'e niko ta'ãnga umi ouva'erã renondépe, pe añeteguáva Crístonte voi.
Aníke peheja pende reja vai umi oñemomirĩ gua'úva ha omomba'e guasúva Tupã rembiguáipe, umi he'íva imba'e rechaha ha ojejapoiteíva hemiandu yvyporaháicha guáre.
Ha'ekuéra ndojoajúi pe akãre, omongakuaáva ñande rete oñemongarúvo ha oñembojoajúvo ojuehe, Tupã oipotaháicha.
Peẽ pemanova'ekue Cristo ndive ha napeime véima umi yvy rekóre ipu'akáva poguýpe. Mba'ére piko aipórõ peiko ko arapýpe guáva ramo, umi mbojojaha poguýpe?
Péina upépe ku he'íva: “Ani repoko upévare. Ani re'u upéva. Ani rehupi nde pópe.”
Umíva umi mbojojaha niko, opa ojeporúvo, ha umíva hína yvypóra reko ha hemimbo'énte.
Añete niko umi mba'e ikatu oñemomba'e guasu, ojerurégui Tupã rayhu reko ha teko jejapo'ỹ, ha oinupã vai ñande rete, ha umíva nombotuichái avavépe, ha iporã ojapo haguã yvypóra rembipotánte.
Aipórõ, peẽme niko peñemoingove jey Cristo rupi, peheka umi mba'e yvága reheguáva, pe Cristo oguapyhápe Tupã akatúape.
Pejepy'a mongeta umi mba'e yvága peguáre, ani yvýpe guáre.
Peẽ niko pemanova'ekue ha Tupã oguereko iñongatupy peẽme guarã peikove haguã Cristo ndive.
Cristo voi niko pe pende rekove. Ágã ha'e oúvo, peẽ pejúta avei hendive pene renyhẽ mimbipa reheve.
Pejuka, aipórõ, opa yvy rehegua oĩva pende pype: avave ani itie'ỹ kuña ndive, ha ani ojapo mba'eve iky'áva, ani oho imba'e andu rei ha hembipota vai rapykuéri, ha ani oñembotyryryka takate'ỹre (ha'énteva avei ta'ãnga rei ñemomba'e guasu).
Ko'ã mba'e rupi, ou Tupã ñenupã ipohýiva umi iñe'ẽ rendu'ỹva ári,
ha pende rekove ymave guarépe pejapova'ekue.
Ha ko'ágã katu pehejapa ko'ã mba'e: pe pochy, pe mba'e andu rei, pe ñaña, jeja'o ha ñe'ẽ tie'ỹ.
Ani pende japu ojupe, peipe'áma niko pende jehegui pende reko yma guare ha umi mba'e yma pejapova'ekue,
ha peikóta jeikove pyahúpe, pe kuimba'e pyahu rekovépe, oñemyatyrõva ohóvo ojogua haguã Tupã, Ijapoharépe, peikuaa porã haguã chupe.
Nde'ise véima mba'eve ndépa Greciagua térãpa judío, ndépa rejeapi'o pyre térãpa rejeapi'o'ỹva, ndépa tetã mombyrygua, térã nde tavýpa, tembiguáipa térãpa nde rekosã'ỹ. Cristo ha'e opa mba'e ha oĩ opavavépe.
Tupã pende rayhu ha pende poravo peẽme peiko haguã imba'évarõ. Peñemonde poriahurereko ha py'a porãme, jejapo'ỹ, teko pochy'ỹ ha ñeha'arõ kuaápe.
Pejogueropu'aka ha peheja rei ojupe oimérõ ipochýva ambuére. Ñandejára oheja rei haguéicha peẽme, peheja rei avei peẽ.
Tenondete, peñemonde mborayhúpe, mba'e oporombojoaju porãva.
Ha Cristo py'a guapy tomyenyhẽ pende py'a, upevarãma pene renóiva'ekue Tupã peiko haguã peteĩ ramo. Ha peme'ẽke pende aguije.
Pe Cristo marandu toĩ pende pype opa ára, iporãngue hetaháicha. Pejoheko mbo'e ha pejoja'o mimi arandúpe. Pende py'aite guive peme'ẽ pende aguije Tupãme ha pepurahéi salmo ha purahéi ijespíritu rekóva.
Ha opa mba'e pejapóva térã pejéva, pejapo Ñandejára Jesucristo rérape, peme'ẽvo pende aguije Tupã ñande Túvape, ha'e rupi.
Tembirekokuéra, peiko pene ména ñe'ẽme, upéva hína pene rembiaporã Ñandejára rehe ojeroviáva hekópe.
Ménakuéra, pehayhu pene rembirekópe ha ani pende pohýi hendivekuéra.
Mitãnguéra, pene ñe'ẽ rendúke opa mba'épe pende rúpe, upéva ombohory Ñandejárape.
Túvakuéra, ani pembopochy pende ra'ykuérape, ani haguã ipy'a kangy.
Tembiguáikuéra, peñeñe'ẽ rendúke opa mba'épe ko yvy ári pende járape, ndaha'éi oma'ẽ aja pende rehénte, pepyta porã haguã hendivekuéra, pende py'aite guive katu, pekyhyjégui Ñandejáragui.
Opa pejapóva pejapo vy'ápe, pejapo ramo guáicha Ñandejárape guarã, ndaha'éi yvypórape.
Peikuaáma niko, upéva rekovia Ñandejára ome'ẽtaha peẽme hembirejakue vore, pemba'apógui peẽ Crístope guarã, pende Jára teéva.Pe mba'e vai apohápe katu, oñemyengoviáta pe mba'e vai ojapova'ekue. Tupã oporombojovake teko jojápe.
Peẽ, mba'e jára, pende reko joja ha pene akã porãke pene rembiguái ndive. Pene mandu'a peẽ avei perekoha pende Jára yvágape.
Peñembo'e tapia, opa ára peñangarekohápe peime ha peme'ẽ pende aguije Tupãme.
Opa ára peñembo'e ore rehe, Ñandejára oheja haguã oréve romyasãi tapia imarandu ha romombe'u pe mba'e ñemimby oguerúva Cristo, upévare niko che añemyakãsã hína.
Peñembo'e che ikatu haguã aikuaauka upe mba'e, ñe'ẽ resakãme porã ajapova'erãháicha.
Pejoguerekóke arandúpe umi Tupã reroviaha'ỹ ndive ha peiporu porã ára pemba'apo haguã.
Pene ñe'ẽ iporã ha oporombohoryva'erã ha peikuaava'erã mba'épa pejéta peteĩ-teĩme mamo omba'e poranduhápe.
Tíquico, ñane pehẽngue jahayhu etéva, teko jeroviahápe porã oipytyvõ ha omba'apova'ekue Ñandejárape guarã che ndive, ogueraháta peẽme marandu che rehegua.
Upévare amondo pene rendápe he'i haguã peẽme mba'éichapa roime ha pene mokyre'ỹ haguã.
Hendive oho avei Onésimo, pe jahayhu etéva ha ojeroviaitéva ñane pehẽngue, pende reheguáva. Ha'ekuéra omombe'úta peẽme opa mba'e ko'a rupi ojehúva.
Aristarco, che irũva yvyrakuápe, oguerahauka peẽme imaitei; ha avei Marcos, ku Bernabé prímo. Peẽ pejeheko mbo'éma kuri Marcos rehegua, oho ramo pende rechávo, pemoguahẽ porãkena.
Pene momaitei avei Jesús, ku oñembohérava teko jojahára. Ko'ãva añoite hína umi judío Cristo reroviaha omba'apóva che ndive Tupã ñesãmbyhýre, ha ha'e kuri tuicha py'a pytu'u chéve guarã.
Oguerahauka peẽme imaitei Epafras, peteĩ Jesucristo rembiguái, peteĩ peẽva voi ha tapia oñembo'éva pene mbarete haguã Tupã rembipota apópe.
Che ahecha mba'éichapa heta ojepy'apy pende rehe Epafras, ojepy'apyháicha avei umi oĩvare Laodicéape ha Hierápolispe.
Lucas, pe jahayhu etéva pohãnohára, pene momaitei, ha avei Demas.
Romomaitei umi ñane pehẽngue oĩva Laodicéape. Pemomaiteimi avei Nínfape ha umi Tupã reroviaha oñembyatýva jepi hógape.
Pehecha rire ko kuatiañe'ẽ, pemondo umi Cristo iglésia Laodicea guápe, upépe avei ojehecha haguã, ha peẽ avei pemoñe'ẽ haguã kuatia oúva peẽme upégui.
Peje ko'ã mba'e Arquípope: “Eñeha'ã ejapo porã pe oñeme'ẽva'ekue ndéve rejapo haguã Ñandejára rérape.”
Che, Pablo, ajapo peẽme guarã ko kuatiañe'ẽ che po rupi. Pene mandu'áke aimeha yvyrakuápe. Tupã tohekuavo pende ári ipytyvõ.
Áño mbohapyhápe ojupi haguépe Judá ruvichárõ mburuvicha guasu Joaquim, Nabucodonosor, Babiloniagua ruvicha guasu, oguahẽ Jerusalénpe ha omongora upe táva iñorãirõhára reheve.
Ñandejára oheja Nabucodonosórpe omyakãsã Joaquímpe ha oñemomba'e heta tembiporu tupao peguáre. Nabucodonosor ogueraha Babilóniape iñapytĩmby umi ho'ava'ekue ipo guýpe ha omoĩ umi tembiporu tupao pegua itupãnguéra tupaópe.
He'i avei hembiguáikuéra ruvicha Aspenázpe oiporavo haguã Israel ruvichakuéra ra'y apytégui,
karia'y iporãva, hesãi ha imbaretéva, iñarandu ha imba'e kuaáva opa mba'épe, hembiapo haguã hóga guasúpe. Umívape ojeheko mbo'eva'erã caldéokuéra ñe'ẽme ha hekópe.
Nabucodonosor he'i avei ko'ã karia'y oñemongaruva'erãha umi tembi'u ha kaguy ha'e ho'úvagui. Ojeheko mbo'e rire mbohapy áño pukukue, oikeva'erã hikuái hembiapo haguã hóga guasúpe hembiguái ramo.
Umi karia'y ojeporavova'ekue apytépe oĩ Daniel, Ananías, Misael ha Azarías, opavave Judá ñemoñaregua.
Chupekuéra huvicha ombohéra pyahu: Daniélpe ombohéra Beltsasar, Ananíaspe Sadrac, Misaélpe Mesac ha Azaríaspe Abed-Negó.
Daniel katu oñembopy'a peteĩ ani haguã oñemongy'a ho'úvo mburuvicha guasu rembi'u ha ikaguýgui. Ha'e ojerure huvichápe ani haguã ome'ẽ chupe umi tembi'u.
Tupã oĩ rupi Daniel ndive, huvicha imba'e porã hendive.
Ha'e he'i chupe: —Akyhyje mburuvicha guasúgui. Ha'e he'íma chéve mba'épa pe'uva'erã ha ohechárõ pende resa'yjuveha pende rapichakuéragui, ha'e che jukaukáta upe haguére.
Upérõ Daniel oho oñe'ẽ Aspenaz ndive, ipópe niko oĩ ha'e ha iñirũnguéra. He'i chupe ha'e:
—Mba'ére piko nderehejái roiko 10 ára pukukue y ha tembi'u ka'avo rehénte, ha upéi ehecha mba'éichapa ropyta?
Upéi embojoja ore rova umi karia'y oñemongarúva mburuvicha guasu meságui rováre, ha ejapo ore rehe rehechaháicha.
Ho'a porã upéva pe herekuápe ha 10 ára pukukue oheja chupekuéra péicha oiko.
Ohasa rire umi 10 ára, ojehecha hesekuéra hesãi ha imbareteveha hapichakuéra, mburuvicha guasu meságui okarúvagui.
Upe guive oheja chupekuéra ho'u y ha tembi'u ka'avo añónte, okaru rangue mburuvicha guasu meságui.
Ko'ã irundy karia'ýpe Tupã omoarandu ha omyakã porã, oikuaa haguã opaichagua mba'e kuatiápe oĩva. Daniel oikuaa avei mba'éichapa ojorava'erã umi mba'e ñande képe jahecháva térã jahecha gua'úva.
Oñembotývo umi ára mburuvicha guasu he'iva'ekue ojereraha haguã hendápe umi karia'y, huvicha ogueraha chupekuéra mburuvicha guasu rendápe.
Mburuvicha guasu oñe'ẽ hendivekuéra ha ijapytépekuéra ndojuhúi peteĩnte jepe ikatúva oñembojoja Daniel, Ananías Misael ha Azarías ndive. Upévare, ha'ekuéra opyta mburuvicha guasu rembiguái ramo.
Opa mba'e oñekotevẽhápe ha'ekuéra iñarandu ha imba'e kuaáva. Mburuvicha guasu ojuhu ha'ekuéra mombyry oikuaaveha opavave umi karai arandu ha paje apoha hetãme oĩvagui.
Ha Daniel opyta pe mburuvicha guasu rógape oñemboty peve peteĩ áño Ciro omoĩ hague pe tetã ipo guýpe.
Áño mokõiha Nabucodonosor ojupi haguépe mburuvicha guasúrõ, ohecha jey-jey iképe heta mba'e oipy'apýva chupe. Ha ojepy'apýgui ndaikatuvéi oke.
Upérõ ohenoika paje apoha, mba'e kuaaha ha karai arandukuérape oporandu haguã chupekuéra mba'épa he'ise umi mba'e iképe ohecháva. Ha'ekuéra oho hendápe,
ha Nabucodonosor he'i chupekuéra: —Oĩ heta mba'e che képe ahecháva, ha ajepy'apy ndaikuaáigui mba'épa umíva he'ise.
Umi karai arandu oñe'ẽ chupe araméo ñe'ẽme, ha he'i: —Ore ruvicha, emombe'u oréve umi mba'érecháva. Ore ro'éta ndéve mba'épa he'ise.
Mburuvicha guasu katu he'i chupekuéra: —Kóicha ajapóta: Peẽ ndapejéi ramo chéve mba'épa ahecha che képe ha mba'épa he'ise, pombo'i sa'ipáta, pende rógakuéra amyangu'íta, ha opytáta itapere.
Peje ramo chéve katu, amyengovia porãetereíta peẽme ha pomoingóta mburuvicha ramo. Ko'ágã aipota peje chéve mba'épa ahecha ra'e, ha aipota pemombe'u chéve mba'épa he'ise.
Umi karai arandu katu he'i jey chupe: —Ore ruvicha, emombe'úna oréve mba'épa rehecha, ha ore ro'éta ndéve mba'épa umíva he'ise.
Ha Nabucodonosor he'i chupekuéra: —Aikuaa porã pembopukuseha, ha'e haguére peẽme mba'épa ajapóta pende rehe ndapejéi ramo chéve mba'eve.
Upévare, ndapejéi ramo chéve pe ahechava'ekue, oikóta pende rehe upe ha'eva'ekue peẽme. Peẽ peñemoĩmba peteĩ ñe'ẽme pende japu ha peju haguã chéve ñe'ẽ rei reheve, jahecha péichapa ndachepochyjerái. Peje chéve mba'épa ahecha, péicharõ aikuaáta ikatuha peje chéve mba'épa he'ise.
Umi karai arandu he'i chupe: —Ndaipóri niko avave ko yvy ári ikatúva he'i ndéve, ore ruvicha, pe reikuaaséva. Ndaipóriva'ekue voínte araka'eve avaveichagua mburuvicha guasu, imbareteve ramo jepe, ojeruréva peteĩ mba'e peichagua avaveichagua paje apoha, mba'e kuaaha térã karai arandúpe.
Upe nde rejeruréva oréve, ore ruvicha, ndaipóri avave ko yvy ári ikatúva ojapo. Tupãnguéra mante ikatúne ojapo, ha'ekuéra katu niko ndaha'éi ko yvy arigua.
Nabucodonosor ohendúvo kóva ipochyeterei, ha ojukauka opa karai arandu Babilóniape oĩva.
Osẽ mburuvicha guasu ñe'ẽ ojejukapaite haguã karai arandu, ha umíva apytépe oĩ Daniel ha iñirũnguéra.
Upérõ Daniel oho oñe'ẽ hekópe porã Arioc ndive. Ha'e niko umi mburuvicha guasu róga rehe oñangarekóva ruvicha ha chupe oje'e osẽ haguã ojuka karai arandukuérape.
Daniel oporandu chupe: —Mba'ére piko mburuvicha guasu peichaite ipochy karai arandukuéra ndive? Arioc omombe'u chupe mba'érepa.
Upérõ Daniel oho mburuvicha guasu rendápe ha ojerure chupe oheja haguã ipópe. He'i chupe voiete ha'e ikatutaha he'i chupe upe iképe guare ha mba'épa upéva he'ise.
Upéi oho hógape ha omombe'u iñirũnguéra Ananías, Misael ha Azaríaspe opa mba'e.
Ojerure chupekuéra oñembo'e haguã Tupãme, ha'e oikuaauka haguã chupe upe mburuvicha guasu képe guare, ani haguã ha'ekuéra ojejuka umi karai arandu Babiloniagua ndive.
Upe pyharépe voi Tupã ohechauka Daniélpe upe mburuvicha guasu képe guare. Upévare ha'e omomba'e guasu Tupã yvágape oĩvape,
he'ívo: “Toñemomba'e guasu opa árape Tupã réra, imba'e hína mba'e kuaa ha pokatu.
Ha'e hína umi ára apoha, ha'e ohupi ha omongúi, umi mburuvicha guasu. Ha'e omoarandu iñarandúvape, ha ome'ẽ imba'e kuaa umi oikuaávape.
Ha'e oikuaauka umi mba'e ipypuku ha oĩva iñongatupy. Pytũme okañýva ha'e ohechapa, ha'e voíko hína upe mba'e resapeha.
Ndéve Tupã, che ha rukuéra rohayhu ha romomba'e guasu. Che moarandu ha che mombarete ha ko'ágã reikuaauka chéve upe rojeruréva ndéve. Reikuaauka oréve upe oipy'apýva mburuvicha guasúpe.”
Upéi Daniel oho Arioc rendápe, chupe oje'e haguére ajukauka haguã karai arandukuérape. Daniel he'i chupe: —Ani rejukauka gueteri karai arandukuérape. Che reraha raẽ mburuvicha guasu rendápe. Che amombe'úta chupe mba'épa he'ise pe iképe ohechava'ekue.
Arioc ogueraha Daniel mburuvicha guasu Nabucodonosor rendápe ha he'i chupe: —Che ruvicha, umi Judágui ojegueruva'ekue apytépe ajuhu peteĩ ikatúva omombe'u ndéve upe nde képe guare.
Upérõ Nabucodonosor he'i Daniélpe, ojekuaáva avei héra Beltsasar rupi: —Ikatútapa remombe'u chéve pe ahechava'ekue che képe, ha mba'épa he'ise?
Daniel he'i chupe: —Che ruvicha, ndaipóri niko avaveichagua karai arandu, térã paje apoha, térã mba'e rechahára ikatúva he'i ndéve upe reikuaaséva.
Tupã yvágape oĩva mante ikatu oikuaauka ndéve umi mba'e okañýva. Che ruvicha, ha'e ohechauka hína ndéve upe ojehútava umi ára oútavape. Che amombe'úta ndéve mba'épa rehecha ra'e nde képe, ha mba'épa he'ise.
Nde, che ruvicha, reke jave rehecha umi mba'e ojehútava umi ára oútavape. Ha Tupã, oikuaaukáva umi mba'e ojekuaa'ỹva, oikuaauka ndéve umi mba'e ojehútava.
Upéva ojekuaauka avei chéve ha ndaha'éi che aranduvére opavavégui. Tupã oipota amombe'u ndéve, che ruvicha, reikuaa haguã mba'épa he'ise umi mba'e ouva'ekue ndéve ne akãme.
Nde képe, nde che jára, rehecha kuri opu'ãha nde resa renondépe peteĩ ta'ãnga nde'áva. Upéva overa ha omimbipa, ha tuicha oporomongyhyje.
Pe iñakã ojejapo oroitégui, ipyti'a ha ijyva plátagui, hye ha umi hetyma máta vrónsegui,
umi hetyma katu fiérrogui, ha ipy fiérro ha ñai'ũgui.
Nde rema'ẽ aja hese, peteĩ yvytýgui ho'a sapy'a ijehegui peteĩ ita, ha ojapajeréi ou ojejapi pe ta'ãnga pýre ha omyangu'ipaite
Peteĩ sapy'aitépe upe ñai'ũ, fiérro, vrónse, pláta ha óro ijaku'i tumi yvy timbóicha, ha yvytu ogueroveve oheja'ỹre hapykuere ku ñana pirukuéicha ára haku jave. Pe ita katu okakuaa ha oiko chugui peteĩ yvyty omyenyhẽva yvy tuichakue.
Péicha rehechava'ekue nde képe, ha ko'ágã amombe'úta ndéve mba'épa he'ise.
Che ruvicha, nde hína mburuvicha guasu imbaretevéva ko yvy ári. Tupã yvága pegua ne mboguapy mburuvicha ramo ha ome'ẽ ndéve pu'aka, mbarete ha ne myerakuã guasu.
Ha'e omoĩ nde po guýpe opa mba'e ko yvy ári oikóva, tymba ha guyrakuéra. Che ruvicha, ha'e ne omoĩ opa mba'e ári. Pe ta'ãngágui, nde hína upe iñakã órogui ojejapóva.
Nde rire oúta mburuvicha guasu ikangyvéva nde hegui, upéi mbohapyha vrónse joguaha, oisãmbyhýtava opa rupi ko yvy jerekuévo.
Upéi oúta irundyha, fiérroicha imbaretéva, ha pe fiérro omyangu'i ha ohundiháicha opa mba'e, upéicha upéva omyangu'i ha ohundíta umi tetã ambuépe.
Rehecha kuri mba'éichapa umi ipy ha umi ipysã ñai'ũ ha fiérrogui ojejapo hague. Upéva he'ise upe tetã oñepehe'ãta, naipeteĩmo'ãi. Peteĩ hendápe imbaretéta fiérroicha, umi ipýicha.
Rehecha avei umi ipysã fiérro ha ñai'ũgui ojejapo hague, upéva he'ise upe tetã peteĩ hendápe imbareteha fiérroicha ha ambuépe ikangýta ñai'ũicha.
Rehecha mba'éichapa pe fiérro ojehe'aha ñai'ũre. Péicha oñeha'ãta umi mburuvicha ñemenda rupi ojoaju oñondive, imbareteve haguã. Nosẽmo'ãi chupekuéra upéva, fiérro ha ñai'ũ niko ndojehe'áiva oñondive.
Oisãmbyhy aja ko'ã mburuvichakuéra, Tupã yvága pegua omopu'ãta peteĩ tetã noñehundimo'ãiva araka'eve. Ha'ekuéra ndo'amo'ãi avaveichagua tetã poguýpe. Ohundi etéta uvei ambue tetãnguéra ha ndopamo'ãi araka'eve.
Upéva hína pe ita rehechava'ekue osẽ pe yvytýgui, avave omongu'e'ỹ rehe chupe. Ha'e omyangu'i pe fiérro, vrónse, ñai'ũ, pláta ha óro. Tupã ipu'akapáva ohechauka ndéve, che ruvicha, pe ojehútava umi ára oútavape. Péicha rehecha kuri nde képe ha pe he'iséva añetegua hína.
Upérõ mburuvicha guasu Nabucodonosor oñesũ Daniel renondépe, ojayvy omboja peve isyva yvýre. He'i oñekuave'ẽ haguã Daniélpe mymbajuka ha insiénso ryakuã porã.
He'i avei Daniélpe: —Añetehápe Tupã pende Jára upe tupã tuichavéva tupãnguéra apytépe ra'e. Ha'e oĩ opa mburuvicha guasu ári, ha ha'e upe ohechaukáva umi mba'e ojekuaa'ỹva. Ko'ágã aikuaa, nde remombe'úgui chéve pe ha'e ohechaukava'ekue chéve.
Nabucodonosor omoingo Daniélpe mburuvichárõ ha ome'ẽ chupe heta mba'e iporãva. Omoingo avei chupe táva Babilonia sãmbyhyhárõ ha omoĩ chupe opa karai arandu ári.
Ha Daniel ojerure rupi, Nabucodonosor omohenda porã avei Sadrac, Mesac ha Abed-Negópe, tetã Babilóniape. Daniel katu opyta oiko mburuvicha guasu rógape.
Peteĩ áño Belsasar oisãmbyhy rire mburuvicha guasúrõ tetã Babilonia, peteĩ pyharépe Daniel ohecha ikepegua. Opáy rire ohai kuatiáre umi mba'e ohecháva iképe. Kóicha oñepyrũ pe ohechava'ekue.
“Ahecha yvytu oipeju ramo irundy henda guio ha ombopochy umi yguasu.
Peichaháguinte ahecha, irundy tymba ndetuicháva, ndojojoguáiva osẽva pe yguasúgui.
Peteĩ ojogua leónpe ha taguatóicha ipepopa. Ama'ẽ aja hese, ojepe'a chugui ipepo. Upéi oñemopu'ã yvýgui ha oñemoñembo'y ipýre, ha opyta oñembo'y yvypóraicha. Oñemoĩ chupe iñapytu'ũrã, yvypóraicha iñakã porã haguã.
Upe mokõiha ojogua ósope. Ha'e oñembo'y avei ipýre ha henonde gotyo ijyke'imi. Ijurúpe oguereko mbohapy so'o kãngue ha ahendu oje'e ramo chupe: “Tereho katu he'u so'o, re'useháicha”.
Ama'ẽ aja hína, ahecha pe mbohapyha osẽva. Upéva ojogua jaguaretépe, ha ku guyráicha ipepo ijapére. Irundy ahecha oguereko. Ahecha avei iñakã irundyha, ha oñeme'ẽha chupe pokatu.
Ko'ã mba'e ahecha rire ha amaña aja aína, ahecha pe irundyha opu'ãva. Tymba nde vaíva niko upéva ha ñane mongyhyjéva, ha imbareteterei. Umi hãi fiérro ha tuicha-tuicha, ho'u ha omopururũ opa mba'e, ha hembyre ipype ombopepa. Kóva 10 voi hatĩ ha ndojoguái umi ambue tymbápe ahechava'ekue.
Ama'ẽ aja umi hatĩre, ahecha umíva apytépe okakuaáva peteĩ michĩvéva. Mbohapy hatĩngue voi ojepe'a oñemopa'ũ haguã ha'e. Kóva katu hesa ha ijuru yvypóraicha, ha iñe'ẽ guasu.
Ama'ẽve ha ahecha oñemoĩha upépe guapyha ha peteĩ ikarai etéva ahecha oguapy ipype. Ijao morotĩ asy, iñakã rague katu ovecha rague potĩcha. Upe guapyha ha umi irruéda katu tatáicha ojepota.
Ysyrýicha tata osyry henonderã. Hetaeterei umi ojapóva ha'e oipotáva, ha hetaetereive umi henondépe oñembo'ýva. Umi oporombojovakéva oguapývo umi kuatiañe'ẽ ojepe'a.
Che ama'ẽ aja, ahendu mba'éichapa oñe'ẽ rei pe mymba ratĩ michĩvéva. Ha ama'ẽ hese ojejuka peve pe tymba, ha ahecha mba'éichapa oñepehe'ã. Upéi katu hetekue oñemombo tatápe okái haguã.
Umi ambue tymbágui ojepe'a avei ipokatu ha ojeheja chupekuéra oikove oguahẽ meve hi'ára.
Ahecha hína ko'ã mba'e pyhare, peichaháguinte, Ahecha vaicha ou arai apytépe peteĩ ojoguáva yvypórape. Ahecha oho pe karai oĩha gotyo, ha upéi ojereraha hendápe.
Ha oñeme'ẽ chupe pokatu, teko mimbipa ha oporosãmbyhy haguã. Ha opaichagua tetãgua, opaichagua ñe'ẽme oñe'ẽva ojapo ha'e he'íva. Ipokatu opa árape guarã, ha ha'e oporosãmbyhyhápe noñehundimo'ãi araka'eve.
Che, Daniel, añandu tuichaeterei akyhyjeha, ha umi mba'e ahecháva tuicha che py'apy.
Añemboja peteĩ umi oñembo'ýva rendápe ha aporandu chupe mba'épa he'ise umi mba'e ahecháva. Ha'e he'i chéve:
Umi irundy tymba tuichaitéva niko irundy mburuvicha guasu opu'ãtava oisãmbyhy opaite tetãnguéra.
Upéi katu upéva ohasáta Tupã yvatetegua retã guápe ha ha'ekuéra oporosãmbyhýta opa árape guarã.
Che aikuaase mba'épa oiko pe tymba irundyhágui, ndojoguáiva umi ambuépe ha tuicha ñane mongyhyjéva. Umi hãi niko fiérro ha umi ipyapẽ katu vrónse. Opa mba'e ho'úva omopururũ, ha hembýva rehe opyrũ, ombopepa.
Aikuaaseve avei umi 10 hatĩgui, iñakãre osẽva. Pe michĩvéva niko oityva'ekue mbohapýpe okakuaávo. Ha ha'e hesa, ijuru ha iñe'ẽ guasúva ku tuichave ramo guáicha ha'e umi ambue apytépe.
Upéi ahecha mba'éichapa ha'e oñorãirõ Tupã retãgua ndive. Ahecha ha'e ipu'akaha hesekuéra.
Upéi oguahẽ upe karai. Ha'e osẽ Tupã yvatetegua retãgua rehehápe ha oguahẽ pe ára Tupã retãgua pópe ohasávo, ha'ekuéra oporosãmbyhy haguã.
He'i ha'e: ‘Pe tymba irundyha tetã irundyha hína upéva, oĩtava yvy ári, ha umi ambuépe ndojoguamo'ãi. Ha'e omokõta pe yvy, ombopéta ha ohundipáta.
Umi 10 hatĩnguéra, umíva 10 mburuvicha guasu hína, ko tetã oisãmbyhýtava. Umíva rire ojupíta ambue, ndojoguamo'ãiva umi tenonde guápe, ha omongu'ítava mbohapyve mburuvicha guasu hembývape.
Tupã yvatetegua rehe ojahéita, ha ojukáta ohóvo hetã guápe. Ha Tupã rembiapoukapy oha'ãta oipe'a, avei aretekuéra. Tupã retãgua oĩta ipo guýpe, mbohapy áño imédio pukukue.
Ha'e katu oñembojovakéta, chugui ojepe'áta ipokatu, ha oñehundi etéta.
Opaite tetã, ipokatu ha imimbipa reheve opaite yvy jerekuévo, Tupã yvatetegua retã guápe oñeme'ẽta. Ha'ekuéra oporosãmbyhýta opa ára, ha mayma tetãgua ko yvy ári, ha'ekuéra he'ívante ojapóta.’
Ápe opa ko amombe'úva. Che, Daniel, tuicha akyhyje ha apyta che resa'yju. Ha avavépe namombe'úi mba'eve.”
Áño mbohapyha ojupi haguépe Belsasar mburuvicha guasúrõ, che, Daniel, ahecha jey ambue mba'e che képe.
Ahecha aja ko'ã mba'e, ha'etéku aiméva táva Súsape, tetã hérava Elámpe. Che képe aime vaicha ysyry Ulai rembe'ýpe.
Ama'ẽ mombyry ha ahecha peteĩ ovecha mácho oñembo'ýva pe y rembe'ýpe. Mokõi ahecha hatĩ, ha ipuku-puku. Ahecha pe osẽ ramovéva ipukuveha pe itujavévagui.
Ahecha mba'éichapa pe ovecha mácho ombeti ha ombeti. Ñepyrũrã kuarahy reike gotyo, upéi katu yvate gotyo, ha yvy gotyo. Ndaipóri mymba ikatúva oñemoĩ hese térã ojehekýi chugui. Ha'e ojapo ojaposéva ha oñemombareteve ohóvo.
Ko'ã mba'e ambojere aja che akãme, ahecha sapy'a peteĩ kavara mácho ouha kuarahy reike guio. Ahecha hatã oñani oúvo, ha ha'etéku nopyrũiva voi yvýre. Ko kavara mácho peteĩnte hatĩ. Tuicha pe hatĩ ha osẽ hesa pa'ũme.
Oguahẽvo oĩháme pe ovecha mácho hatĩ mokõiva oñembo'ýva ysyry rembe'ýpe, hatã ombeti hese.
Ahecha mba'éichapa opa ipochykuépe ojeity pe ovecha mácho rehe ha omopẽ chugui mokõive hatĩ. Pe ovecha opyta ikangypaite. Upéi pe kavara oity chupe yvýre, opyrũmba hese ha avave nosẽi oipytyvõ pe ovecha máchope.
Pe kavara mácho oñemombareteve ohóvo. Pe imbareteve jave hína opẽ sapy'a upe hatĩ ha hendaguépe osẽ irundy, oma'ẽva irundy yvytu oipejuha guio.
Peteĩva umi hatĩgui osẽ jey peteĩ michĩvéva, okakuaáva yvy gotyo, kuarahy resẽ gotyo ha Yvy Marane'ỹ gotyo.
Okakuaa ha imbarete voi ha oñemoĩ umi yvága peguáre. Heta umívape ha mbyjakuéra oity yvýre ha opyrũmba hese.
Oñembotuicha voi ha opu'ã umi yvagapegua ruvicháre. Ndohejavéi oiko mymbajuka opa árape ojejapóva, ha omomarã pe tupao.
Upéi ñañágui rei omohenda iñorãirõhára rekoha pe tupao opu'ã haguépe, ha oity yvýre añetegua. Ojapo ojaposéva ha opa mba'épe osẽ porã.
Upéi ahendu peteĩ Tupã remimbou oporandu ramo ambue Tupã temimboúpe: “Araka'e peve piko jahecháta mba'e vai, jahecha rangue altar ári mymbajuka opa árape ojejapova'erã? Araka'e peve piko jahecháta mba'éichapa tupaóre, ha Tupãre ojeroviáva rehe oñepyrũmba ramo?”
Ha he'i chupe pe ambue: Kóva jahecháta 2.300 ára javeve. Upe rire ae, tupao oñemopu'ã pyahu jeýta.
Che, Daniel, ambojere che akãme ko'ã mba'e aikuaa haguã mba'épa he'ise. Upeichaháguinte, ahecha sapy'a oñembo'ýva che renondépe peteĩ kuimba'épe ojoguáva.
Ha ahendu peteĩ kuimba'e oñe'ẽva ysyry Uláigui, ha he'íva: “Gabriel, emombe'umi pe kuimba'épe mba'épa he'ise pe ohecháva.”
Upérõ Gabriel oñemboja che rendápe. Ha oguahẽvo che ypýpe, akyhyjégui ajayvy amboja peve che syva yvýre. Ha'e he'i chéve: “Nde yvypóra, ko'ã mba'érecháva ára paha rehegua hína.”
Ha'e oñe'ẽ aja chéve, ho'a che rehe pytũ ha ha'a yvýpe. Ha'e katu ipojái che rehe ha che mopu'ã jey pe añembo'y haguépe.
Upéi he'i chéve: “Amombe'úta ndéve mba'épa ojehúta oguahẽ vove Tupã pochy opaha ára. Ko'ã mba'érecháva niko ára paha rehegua hína.”
Pe ovecha mácho rehechava'ekue hatĩ mokõiva, umi hatĩ mburuvicha guasu Media ha Persia pegua hína.
Pe kavara mácho katu Grecia ruvicha guasu, ha pe hatĩ guasu oguerekóva hesa pa'ũme, huvicha guasu tenondegua hína.
Kóva opẽ rire, ha osẽ ramo guare hendaguépe umi irundy, upéva he'ise ko tetãgui osẽtaha irundy tetã. Ko'ãva naimbaretemo'ãi pe tenonde guaréicha.
Ko'ã tetã opávo ha upe heko aña oguahẽ vove hu'ãme, opu'ãta mburuvicha guasu itĩ atãva ha oporombotavy kuaáva.
Ha'e ipokatúta, ndaha'éi ha'e imbaretégui. Oporohundíta ñaimo'ã'ỹháicha, ha opa mba'e ojapóva chupe osẽ porãta. Ohundíta kuimba'e imbaretévape, ha heta Tupã retã guápe avei.
Oporombotavy kuaágui, chupe osẽ porãta ijapu. Ojejapoetereíta, ha hetápe ojukáta guasu apípe. Mburuvicha guasukuéra ruvichápe ha'e ombohováita. Ha'e katu ohundíta avave ojapo'ỹ rehe hese mba'eve.
Pe rehechava'ekue mymbajuka pyhareve ha ka'arugua rehegua ko'ágã reikuaáma mba'épa he'ise, ha añetehápe ha'e ndéve ojehutaha. Anínte remombe'u avavetépe. Ko'ã mba'e ojehúta hína heta ára ohasa rire.
Upe rire, che Daniel, añeñandu'i. Che kangypaite ha heta ára che rasy. Upéi katu apu'ã ha eñepyrũ jey che rembiapo mburuvicha guasu che moĩ haguépe. Che py'apy umi mba'e ahechava'ekue, ndaipýi ha naiñakãi niko chéve.
Darío, Asuero ra'y, médokuérava, oisãmbyhy caldéokuéra retã,
ha peteĩ áño ha'e ojupi haguépe mburuvicha guasúrõ, aheka maranduhára Jeremías kuatiápe jahecha upépepa he'i mboy áño Jerusalén opytava'erã itapere. Ha ajuhu he'iha 70 áño péicha opytava'erãha.
Upépe añembo'e Tupã Ñandejárape ha amoguahẽ chupe che mba'e jerure. Nda'uvéi mba'eve, añemonde ao vosakuépe ha aguapy tanimbu apytépe.
Kóicha añembo'e Tupã che Járape: —Tupã che Jára, nde tuicha ha ne mbaretéva, rejapóva katuete upe eréva ha rehechauka ne mborayhu umi nde rayhúvape ha ojapóva ne rembiapoukapy.
Rojapo niko ivaíva, ore reko aña, roiko ore mandu'ã'ỹ rehe nde rehe. Ropu'ã nde rehe ha romboyke ne rembiapoukapy.
Norohenduséiva'ekue ne rembiguáikuéra maranduhárape, oñe'ẽva'ekue nde rérape ore ruvicha guasukuéra, ore myakãhárakuéra, ore rukuéra ypykuépe, ha opa Israel guápe.
Nde niko ore Jára nde reko joja. Ore katu, judíokuéra maymáva, ñemotĩ ro'u ko'ágã. Peteĩcha roñemotĩ, Jerusalén ha ambue Israelgua, aguĩ térã mombyry roikóva umi tetã nde ore mosarambi hague rupi, ropu'ã haguére nde rehe.
Ore, ore Jára, ñemotĩ ro'u, ha upéicha avei ore ruvicha guasukuéra, ore myakãhárakuéra ha ore rukuéra ypykue ore rembiapo vai haguére nde renondépe.
Nde Tupã ore Jára, opa ára reiporiahurereko ha reheja reíva opavavépe hembiapo vai. Ore katu ropu'ã nde rehe,
ha norohenduséiva'ekue ne ñe'ẽ reme'ẽva'ekue oréve ne rembiguái, maranduhárakuéra rupi.
Opavave Israelgua omboyke ne rembiapoukapy ha ndojaposéi ne rembipota. Upévare, ho'a ore ári opa jeharu oĩva ne rembiguái Moisés kuatia ñe'ẽme, ore rembiapo vai haguére ne renondépe.
Nde remboúvo oréve mba'e vai ndetuicháva, rejapo upe ereva'ekue rejapotaha ore rehe ha ore ruvichakuérare. Araka'eve ndojehecháiva yvy ári upe nde rejapo haguéicha Jerusalén rehe.
Opa ko'ã mba'e ou ore ári ojehai haguéicha Moisés kuatia ñe'ẽme. Ore katu ndorohekái nde rape, Tupã ore Jára. Ndorohejaséi ore rembiapo vai nde pochy jera haguã ore ndive ha rehechauka haguã oréve ne mborayhu opa'ỹva.
Upévare ore Jára, reiporavo ha rembou ore ári ko mba'e vai. Tupã ore Jára, nde niko nde reko joja opa mba'e rejapóvape. Ore katu ndoroikuaaséiva'ekue mba'eve nde hegui.
Ko'ágã katu, Tupã ore Jára, ore rojapo ivaíva ha roja'yvere ne ndive. Nde rehechaukava'ekue oréve nde pokatu Egíptogui ore renohẽvo, ha upéva rejapóvo ne rerakuã mombyryva'ekue upe guive ko'agãite peve.
Tupã, ore roikuaa ne py'a porãha. Emboykéna Jerusaléngui nde pochy ipohýi rasáva. Upéva niko nde táva ha ipype oĩ nde yvyty marangatu. Opa tetã ambuegua opukapa Jerusalén rehe ha oñembohory ore rehe, oré ore rembiapo vai haguére ore rukuéra ypykuéicha.
Tupã che Jára, ehendu kena ko che ñembo'e ha che mba'e jerure, che niko ne rembiguái hína. Nde réra rehehápe Tupã, nderehechái piko mba'eichaitépa opyta ñambyasy haguãicha nde tupao?
Tupã che Jára, ehendu ha ejapysaka kena che rehe. Eipe'a umi nde resa ha ehecha mba'éichapa ropyta vai, ore ha pe táva nde rérape oñehenóiva. Ndéve roñembo'e, ndaha'éi opa rojapóva oĩgui hekopete, nahániri. Nde rehénte rojerovia, tuichágui nde poriahurereko.
Ore Jára, ejapysaka kena ore rehe. Ore Jára, eheja reína oréve ore rembiapo vaikue. Ore Jára, ore rendu kena ha eju ore pytyvõ. Nde táva ha ne retãgua nde rérape oñehenóiva, ha nde jehe voi, Tupã ore Jára, pya'e eju ore pytyvõ.
Añembo'e gueteri hína, amombe'úvo Tupã Ñandejárape che angaipa ha Israelgua angaipa, ha ajerurévo chupe ijyvyty marangatúre.
Upe jave Gabriel, pe ojechaukava'ekue chéve ahecha ramo guare che kepegua ypykue, oveve oúvo che aimeháme. Upéva ojehu ka'aru oñekuave'ẽta jave hína Tupãme mymbajuka ka'arugua.
Oguahẽvo che rendápe he'i chéve: —Daniel, aju ne rendápe amombe'u haguã ndéve mba'épa he'ise ko'ã mba'e.
Reñepyrũvo reñembo'e, Tupã ojapysaka nde rehe ha ne rendu. Che aju aikuaauka haguã ndéve, ha'e nde poravógui. Ejapysaka porãke reikuaa haguã mba'épa he'ise pe rehechava'ekue.
Ohasáta 70 semána, ne retãme ha nde táva marangatúpe, opa haguã ñepu'ã ha angaipa , ojeheja rei haguã angaipa, ha oĩ haguã teko joja opa árape guarã. Upe rire ae oikóta pe rehechava'ekue, ha pe marandu oguahẽva'ekue ndéve, Upévo ojeporavóta pe imarangatúva.
Eikuaa porãke kóva: Tupã he'i ypy guive oñembopyahu ha oñemopu'ã jeytaha Jerusalén, oguahẽ meve Tupã rembiporavo, ohasáta 62 semána. Ko'ã árape oñemopu'ã jeýta Jerusalén, ogyke ha tapekuéra oñemyatyrõta, ha tuicha ojeiko asýta upe jave.
Umi 62 semána ohasa rire, Tupã rembiporavo ojejukáta. Oguahẽta Jerusalénpe peteĩ mburuvicha iñorãirõhára reheve ha ohundíta pe táva ha tupao. Ára paha oguahẽta y oguahẽháicha, ojaho'ipáva opa mba'e. Ipahaite peve oikóta ñorãirõ ha opa mba'e oñehundíta, oje'e haguéichama oikotaha.
Peteĩ semanave aja, hetápe ome'ẽta iñe'ẽ, ha pe semána mbyte rupi katu, ojokopáta ani haguã ojejapo mymbajuka ha mba'e kuave'ẽ. Omoĩta altar ári ta'ãnga ahẽ, ha upépe oĩta oñehundi peve ko'ã mba'e apohare oje'éma haguéicha oikotaha.
Che añemoĩva'ekue ijykére ha aipytyvõ chupe, upe áño peteĩme Darío tetã Media pegua, ojupi ramo guare mburuvicha guasúrõ.
Ha ko'ágã aikuaaukátava ndéve katu añetegua hína. Tupã remimbou he'i chéve kóicha: “Oisãmbyhýta gueteri Pérsiape mbohapy mburuvicha guasu. Ha umíva rire oúta peteĩ irundyha, imba'e retavétava umi mbohapyvégui. Ha'e imbarete rire heta mba'e oguerekógui, ohóta ondyry Grecia rehe.
Upéi katu opu'ãta peteĩ mburuvicha guasu oñemoĩtava opavavére. Ha'e oipysóta upe hetã opa gotyo yvy ári ha ojapóta ha'e ojaposéva.
Opáichavo, oguapy mbarete rire mínte mburuvichárõ, upe hetã guasu oñemboja'óta irundy hendápe. Upe hetãngue ndohasamo'ãi iñemoñarépe, ohasáta uvei ambuekuéra pópe.
Egipto pegua mburuvicha tuicha imbaretéta. Peteĩ iñorãirõhárakuéra ruvicha katu imbaretevéta chugui, ha oñemohetã tuichavéta.
Mbovymi áño rire, mokõive ome'ẽta ojupe oñoñe'ẽ. Egipto ruvicha guasu omomendáta itajýra Siria ruvicha guasúre oĩ haguã py'a guapy ojoapytépe. Kóva katu nosẽporãmo'ãi. Upe kuña, imemby, iména ha hembiguáikuéra ojejukapáta.
Umíva umi árape, pe kuña retãme, peteĩ hóga guáva ojupíta mburuvicha guasúrõ. Ha'e ondyrýta Siria rehe, oguahẽta mburuvicha guasu rogaite peve ha ipu'akáta upepegua ñorãirõhárakuérare.
Oñemomba'e ha ogueraháta Egíptope itupãnguéra ra'ãnga ha opaite mba'e óro ha plátagui ojejapóva imba'ekue. Áño mbovymi ohasáta oiko'ỹ rehe ñorãirõ.
Upéinte, Siria ruvicha guasu ohóta ondyry tetã Egipto rehe oñemomba'e haguã hese, ha ndaikatumo'ãima ramo, oguevi jeýta.
Siria ruvicha guasu ra'ykuéra oñembosako'íta ñorãirõrã ha ombyatýta ñorãirõhára aty guasu. Peteĩ ha'ekuérava ojepoíta oñemomba'e haguã Egipto rehe, ohundívo hapére opa mba'e, ysyry guasúicha okakuaa tuicháva. Upéi ondyry jeýta ha oguahẽta mburuvicha guasu yvy pegua róga mbarete peve.
Upéva ombopochýta Egipto ruvicha guasúpe ha osẽta ombohovái Siria ruvicha guasúpe, ohundipaite peve heta ramo jepe umíva.
Hetaitépe ojuka haguére ha omyangu'i haguére umi Siria guápe, umi Egiptogua ojejapoetereíta. Imbarete ramo jepe hikuái, ndohopukumo'ãi.
Siria ruvicha guasu ombyaty jeýta iñorãirõhára, ha ombyaty hetavéta iñepyrũmbýgui. Mbovymi áño rire, ondyry jeýta hetave ñorãirõhára reheve, árma porãve ha oñorãirõ kuaavéva reheve.
Umíva umi árape, heta oĩta opu'ãva Egipto ruvicha guasúre. Umíva apytépe oĩta avei kuimba'e heko añáva Israelgua, opu'ãva oguerekógui hikuái peteĩ mba'e ohecháva. Ha'ekuéra katu oñehundíta.
Siria ruvicha guasu oúta omopu'ã jupiha pe táva mbarete jerére ha oikéta ipype. Ndaipórimo'ãi avave Egiptogua ikatúva ojoko chupekuéra.
Umi Siriagua ojapóta ojaposéva umi ipu'akávare ha avave noñemoĩmo'ãi hesekuéra. Opytáta oiko hikuái Yvy Marane'ỹme ha opa pe yvy opytáta ipo guýpe.
Upéi oñemomba'eséta Egipto rehe. Upevarã oñoñe'ẽ me'ẽta upepegua mburuvicha guasu ndive omomendávo hese itajýrape ombyai haguã hetã. Upéva katu nosẽmo'ãi chupe.
Upéi ondyrýta umi táva yguasu rembe'y rupi oĩvare ha heta umívare oñemomba'éta. Upéi katu, peteĩ ñorãirõhára ruvicha guasu ojokóta ko jejuka rei, ha oitýta Siria ruvicha guasu ári hembiapo vaikue.
Upégui oho jeýta hetã táva mbaretekuérape. Tapére katu oja'yveréta ha ho'a vaíta chupe. Upéi ndojekuaamo'ãvéi hapykuere.
Hendaguépe opytáta ambue mburuvicha guasu. Upéva omondóta peteĩme impuésto ombyaty haguã, hetã ombopláta hetã haguã. Upe rire mínte ha'e ojejukáta, ha ndaha'emo'ãi ñorãirõme.
Upéva rire ojupíta peteĩ kuimba'e ahẽ, avave oimo'ã'ỹva oikotaha chugui mburuvicha guasu. Ha'e heko ensuguýta ha ojupíta tetã sãmbyhyhára ramo oporombotavy kuaágui.
Ohundíta opa umi hese oñemoĩvape, ha ojukáta pa'i guasúpe Tupã tupao pegua.
Hetã ndive oñemoĩta peteĩ ñe'ẽme ha chupekuéra ombotavýta oñemoĩ porã haguã. Ndahetái ramo jepe umi hendive oĩva, ha'e oñemomba'éta tetã sãre.
Avave oimo'ã'ỹhágui, oikéta umi yvy iporãvehápe ha upe rupi ojapóta itúva térã ijypykuéra ojapo'ỹva'ekue. Omboja'óta umi hendive oĩvape mba'eta ohupytyva'ekue ñorãirõme ha opa mba'e oipe'ava'ekue umi upe rupiguágui. Upéi ondyryséta táva mbaretekuérare, upépe katu ndohopukumo'ãi.
Ojeroviágui ijehe, ondyrýta heta ñorãirõha reheve Egipto ruvicha guasúre. Egipto ruvicha guasu katu ombohováita chupe. Oikéta ñorãirõhára hetaite ha imbaretéva reheve ha ndaipu'akamo'ãi hese oĩtagui ombotavýva chupe.
Umi hendive voi okarúva ohundíta chupe. Ñorãirõme chupe ho'a vaíta ha heta iñorãirõhára omanóta.
Upéi umi mokõi mburuvicha, mesápe oñondive okaruhápe oñoha'ãta pokarẽme. Ijapu heta porãta ojupe, péicharõ jepe, nosẽmo'ãi chupekuéra mba'eve, noguahẽigui gueteri umi ára umíva umi mba'e ojehu haguã.
Siria ruvicha guasu oho jeýta hetãme ha ogueraháta opa umi mba'eta omondava'ekue ñorãirõme. Ndoikuaasemo'ãi mba'eve Tupã retãgua religióngui. Ojapóta ojaposéva ha oho jeýta hetãme.
Oguahẽvo pe ára oñemoĩva'ekue, ojepoi jeýta iñorãirõhára reheve Egipto gotyo. Upévo katu ndohoporãmo'ãi chupe upe tenondeve guaréicha.
Hese oñendyrýta kuarahy reike guio. Ygárape oúta umi hese ondyrýva. Tuicha oñemondýita, ha oguevíta. Upépe, Siria ruvicha guasu ojeréta ohekuavo ipochy Tupã retãgua marangatúre. Ha upekuévo, oñemoĩ porãta umi Tupã retãgua apytégui osẽva'ekue ndive, ha ojereva'ekue hapicháre. Ha'ekuéra he'íva ojapóta.
Iñorãirõhára omomarãta tupao ha pe táva mbarete. Ojokóta anive haguã oñemymbajuka Tupãme ha omohendáta upépe pe ta'ãnga ahẽ.
Juru he'ẽme mburuvicha guasu ojoguaséta umi ojeívape Tupã retãgua apytégui. Umi Tupãme ohayhúva katu ndoguevimo'ãi, ha ombohováita chupekuéra ñorãirõme.
Umi iñarandúva oheko mbo'éta hetápe. Upéi katu ojejukáta, ojehapýta, oñemondáta chuguikuéra opa mba'e oguerekóva, ha ojereraháta tembiguairã tetã mombyrýpe. Kóva ipukumíta hína.
Ha péicha ojejuka ha ohasa vai jave hikuái, oguahẽta chupekuéra pytyvõ. Heta oĩta oñemoĩva hendivekuéra, ohupytyse guinte umi mba'e oguahẽva pytyvõrã.
Umi oporoheko mbo'éva avei ojejukáta. Upéicha ojekuaáta mba'eichaguápa ha'ekuéra, ha hekove ipotĩ ha iporãvéta oiko haguã chuguikuéra kuimba'e joheipyre, oguahẽ meve pe ára paha, Tupã omoĩmava.
Siria ruvicha guasu ojapóta ojaposéva. Ojejapoitereígui oimo'ãta ituichaveha tupãnguéragui, ha oñe'ẽ vaíta Tupã añeteguáre. Opa mba'épe osẽ porãta, Tupã oinupã meve chupe. Tupã niko ojapóta pe ojapova'erã.
Ko mburuvicha guasu nomomba'emo'ãi itúvakuéra ypykue tupãnguérape, térã umi tupã kuñakuéra omomba'etéva. Ndoikuaasemo'ãi mba'eve mba'eveichagua tupãgui, oimo'ãgui ha'e ituichaveha opa ha'ekuéragui.
Umíva rangue, omomba'éta táva mbaretekuéra tupãme. Omomba'e guasúta peteĩ tupã itúvakuéra ypykue ndoikuaáiva'ekue, ha oikuave'ẽta chupe óro, pláta, ita jegua ha heta mba'e porã.
Oñangareko haguã itáva mbaretekuérare oiporúta kuimba'e omomba'e guasúva tupã mombyrygua. Ha opa umi hendive oĩ porãvape, mburuvicha guasu omohenda yvatéta, ha ome'ẽta chupekuéra yvy.
Upe ára paha oguahẽvo, Egipto ruvicha guasu ondyrýta Siria rehe. Ko'ápe katu osẽ porãta chupe ha yvytu ratãicha ojepoíta Egiptogua ári. Ohekuavóta pe tetã pýre ikárro ñorãirõrã, kavaju arigua heta rasa ha ygára hetaite. Ku ysyrýicha ojaho'ipáva opa mba'e, ojapóta ha'e.
Oikéta avei pe Yvy Marane'ỹme ha hetaitereípe ojukáta. Umi Edom ha Moabgua katu okañýta ha umi Amón pegua hembýva.
Umi iñorãirõhára oikéta tetã ambue rupi, Egipto jepe, ndopytareimo'ãi.
Ogueraháta mba'eta óro ha plátagui ojejapóva, ha opa mba'e iporãva Egíptope oĩva. Upéi oikéta tetã Libia ha Etiopíape.
Upéi katu ohendúta umi mba'e ojehúva kuarahy resẽ ha yvate gotyo, ha upéva omongyhyjéta chupe. Ipochýta, ha osẽta oporojukapávo.
Hekoha omoĩta Yguasu ha pe yvyty marangatu, Yvy Marane'ỹ pegua, pa'ũme. Ha upepete hi'ára guahẽta, avave ndoumo'ãi oipytyvõ chupe.”
Upévo oúta Miguel,Tupã remimbou ruvicha,omo'ã mbaretéva ne retã guápe.Tuicha jepy'apy oĩta upérõ,oĩ'ỹ haguéicha araka'eve,oiko ypy guive tetãnguéra.Oguahẽvo upe ára,osẽta jejopy vaígui umi ne retãgua,héra ojehaíva kuatiápe.
Heta umi oñeñotỹva'ekue apytégui opu'ã jeýtava, oĩ oikovétava opa árape guarã, ha oĩ okyhyjétava ha oñehundi etétava.
Kuimba'e arandu oisãmbyhyva'ekue hetápe tape porãre, overáta pe arapýre, mbyjaitáicha omimbíta, opa árape guarã!
Nde katu Daniel, eñongatu ko'ã mba'e ñemiháme, ha ejokua hatã pe kuatiañe'ẽ oguahẽ meve upe ára paha. Heta oĩ oikótava águio pégotyo arandu rekávo.
Che, Daniel, ahecha oĩveha mokõi kuimba'e. Peteĩ oñembo'y peteĩ ysyry rembe'ýpe ha pe ambue, oñembo'y hovái, mboypýri.
Peteĩ oporandu pe kuimba'épe ijao morotĩvape, ha oñembo'ýva y ape ári: —Araka'épa opáta ko'ã mba'e hechapyrãva?
Pe kuimba'e oñemonde morotĩva omopu'ã ipo yvága gotyo, ha Tupã oikovéva rérape he'i: —Ohasa rire mbohapy áño imédio, ha oñehundipaite rire Tupã retã marangatu. Upévo opáta ko'ã mba'e.
Che ahendu ramo jepe upe he'íva, nahesakãi chéve mba'eve. Upémarõ aporandu chupe: —Che Jára, mba'épa ojehúta ko'ã mba'e rire?
Ha'e he'i chéve: —Iporãko rehóma ko'águi Daniel. Ko'ã mba'e opytáta ñemiháme oguahẽ meve upe ára paha.
Heta oĩ oguerohasátava jeiko asy, ha osẽtava upégui ipotĩ ha ijoheipyre. Umi heko añáva katu, akóinte iñañáta oikuaa'ỹre mba'épa ojehu. Umi iñarandúva katu oikuaáta pe ojehúva.
Ohasáta 1.290 ára ojejoko rire mymbajuka ñekuave'ẽ rehegua ojejapóva opa árape, ha oñemoĩ rire pe ta'ãnga ahẽ tupaópe.
Ovy'ava'erã upe ikatúva oha'arõ ha oguahẽ 1.335 ára peve.
Nde katu Daniel, py'a guapýpe eha'arõ nde ára paha. Upévo repu'ãta ha oñemyengoviáta ndéve hekoitépe.
Ñande are rire Cadéspe, jaha jeyva'ekue tapykuévo yvy ojeiko'ỹha gotyo Mar Rojo rape rupi, Ñandejára he'i haguéicha chéve, ha jaikova'ekue ágotyo ha pégotyo yvyty Edom rupi.
Upérõ Ñandejára he'iva'ekue chéve:
“Hetáma jaikoha ágotyo ha pégotyo umi yvyty rupi ha tekotevẽha jaha yvate gotyo.
He'i chéve poheko mbo'e haguã péicha: ‘Peẽ pehasáta Esaú pene pehẽngue ñemoñare yvy rupi, oikóva Seírpe. Ha'ekuéra okyhyjéta pende hegui,
ha aníke peñorãirõ hendivekuéra, cháke name'ẽmo'ãi peẽme ijyvykuéra peteĩ pehẽngue mínte jepe. Che ame'ẽva'ekue pe yvy Esaú ha iñemoñarépe.
Ikatu pejogua chuguikuéra y ha pene rembi'urã.’
Pene mandu'áke mba'éichapa Tupã Ñandejára pende rovasava'ekue opa mba'e pejapóvape. Ha'e oñangarekova'ekue pende rehe peiko aja ko yvy ojeiko'ỹha rupi. Oikova'ekue pene ndive ko'ã 40 áño pukukue, ha perekova'ekue opa mba'e peikotevẽva.”
Upéi jahava'ekue Arabá rape gotyo, Elat ha Esión-Guébergui, ha jahasa ñande rehegua Esaú ñemoñare, oikóva Seírpe, yvy rupi. Upéi jajere ha jaha tape rupi yvy ojeiko'ỹha Moab pegua gotyo.
Ñandejára he'iva'ekue chéve: “Ani remyangekói Moab ñemoñarépe, ha'ekuéra hína Lot ñemoñare, térã peñorãirõ hendivekuéra. Ame'ẽva'ekue chupekuéra táva Ar ha name'ẽmo'ãi peẽme peteĩ ijyvy pehẽnguénte jepe.
Ko tetãme oikova'ekue yma guive emítakuéra. Ha'ekuéra kuimba'e yvateva'ekue anakítakuéraicha,
ha ojekuaava'ekue avei ha'ekuéraicha refaíta ramo, Moabgua katu ombohéra chupekuéra emíta.
Horeokuéra oiko jepi Edómpe, Esaú ñemoñare katu omosẽ chupekuéra, ohundi hetãnguéra ha opyta upépe hendaguépe, Israel ñemoñare omosẽ haguéicha avei umi oikóvape upe yvýpe Ñandejára ome'ẽva'ekue chupekuéra.
Upéi jahasava'ekue ysyry Zered mboypýri Ñandejára he'i haguéicha ñandéve.
Upéva oiko 38 áño ñasẽ rire Cadés-Barnéagui. Opa kuimba'e ñorãirõhára ñemoñare omanombáma, Ñandejára he'i haguéicha ojehu taha.
Ñandejára oñemoĩ hesekuéra ha ndopytu'úi ohundipa peve chupekuéra.”
Omanomba rire ha'ekuéra,
Ñandejára he'iva'ekue chéve:
“Ko árape pehasava'erã Moab retã rupi Ar rape rupi.
Pehasáta amonítakuéra ypýpe, umíva hína Lot ñemoñare. Ani pemyangekói chupekuéra térã peñepyrũ ñorãirõ hendivekuéra, cháke name'ẽmo'ãi peẽme peteĩ pehẽnguénte jepe pe yvy che ame'ẽva'ekue chupekuéragui.
Ko yvy ojekuaa avei refaítakuéra yvy ramo. Péicha héra umi oikóva jepi ko'a rupi. Amonítakuéra ombohéra chupekuéra zonzoméo.
Ha'ekuéra kuimba'e nde yvatéva, ñemoñare mbarete, anakítaicha avei ha hetava'ekue. Ñandejára katu ohundipa chupekuéra ha amonítakuéra oñemomba'e ijyvy rehe ha opyta upépe.
Ñandejára ojapo péicha avei umi Edomgua Esaú ñemoñare rehehápe. Ha umíva oiko ko'ágã Edom retãme. Ohundiva'ekue horeokuérape ha upéi edomítakuéra oñemomba'e pe yvýre ha opyta upépe, oikohápe gueteri ko'ágã peve.
Péicha ojehu avei hevéokuérape umi ñu rupi, Gaza jerére oĩva. Caftorítakuéra oúva Crétagui ohundiete chupekuéra ha opyta hendaguépe.”
Ñandejára he'iva'ekue chéve: “Ko'ágã tapeho tenonde ha pehasa ysyry Arnón mboypýri. Amoĩ pende pópe amorréo Sihón, upéva Hesbón ruvicha guasu, ha amorréo retã tuichakue. Pendyry hese ha peñepyrũ peñemomba'e hetãre.
Ko ára guive amongyhyjéta pende hegui opa tetãnguérape. Opavave oryrýita ohendúvo pende réra.”
Upérõ, amondo ñe'ẽ rerahaha yvy ojeiko'ỹha Cademótgui, Hesbón ruvicha guasu Sihón rendápe, ha'ekávo chupe kóicha:
“Ahasase niko ne retã rupi. Rohóta tape guasúre ropia'ỹre chugui.
Rohepy me'ẽta pe ro'úvare, ha ýre avei. Rohasasénte ne retã rupi,
rohasa peve Jordán mboypýri, roho haguãicha pe yvy Tupã ore Jára ome'ẽvape oréve. Esaú ñemoñarekuéra oikóva Edómpe ha Moabgua oikóva Árpe oheja kuri oréve rohasa hetã rupi.”
Mburuvicha guasu Sihón katu ndohejái jahasa hetã rupi. Tupã Ñandejára niko oheja oñembopy'a hatã ha opu'ã ñande rehe, ikatu haguã ñahundi chupe ha ñañemomba'e hetãre, jarekóva ko'ágã peve ñane mba'érõ.
Tupã he'i chéve: “Amoĩ pende pópe mburuvicha guasu Sihón ha hetã, peñemomba'e katu hetãre ha peñemohenda upépe.”
Sihón osẽ ñandéve opa iñorãirõhára reheve ondyry haguã ñande rehe táva Jahas ypýpe.
Tupã Ñandejára katu omoĩ chupe ñande pópe ha jajuka chupe, ita'ýrakuéra ha opa iñorãirõhárape.
Avei jaike opa itávakuérape, ñahundipa ha jajuka oĩva guivépe; kuimba'e, kuña ha mitã. Ndajahejái avavépe.
Jaraha ijovecha, hymbakuéra ha umi mba'e repyeta oguerekóva hikuái.
Táva Aroer guive, oĩva ysyry Arnón rembe'ýpe ha pe táva oĩva ñúme opa umi táva oĩva Galaad peve, ndaipóri ho'a'ỹva ñande pópe. Tupã Ñandejára omoĩmbágui chupekuéra ñande po guýpe.
Amonítakuéra yvýre katu nañañembojái, térã ysyry Jaboc jerére guáre, térã távakuéra oĩva yvyty ru'ãme rehe térã umi tenda Tupã Ñandejára he'i haguépe ñandéve ani haguã jaha.
Upéi jaha yvate gotyo, Basán gotyo, ha mburuvicha guasu Og osẽ ñandéve opa iñorãirõhára reheve, ha ondyry ñande rehe táva Edrei ypýpe.
Ñandejára katu he'i chéve: “Ani rekyhyje chugui. Amoĩta nde pópe opa iñorãirõhára ha ijyvy reheve. Ejapo hese rejapo haguéicha amorréo ruvicha guasu Sihón rehe oisãmbyhyva'ekue Hesbónpe.”
Upérõ Tupã Ñandejára omoĩ avei ñande pópe mburuvicha guasu Og ha opa iñorãirõhára, ha jajukapaiteva'ekue chupekuéra.
Avei jaike itávakuérape. Peteĩnte jepe ndajahejái umi 60 távagui, opa pe yvýpe hérava Argob ha'éva mburuvicha guasu Og Basangua retã.
Opa umi táva oñemongora tápia yvatépe oguerekóva okẽ ha tránka ombotýva umi okẽ, ha oĩ avei heta tava'i oñemongora'ỹva tápiape.
Ñahundipa umíva ha jajukapaite kuimba'e, kuña ha mitã oĩva guive, jajapo haguéicha umi távape Sihón Hesbón ruvicha mba'ekue.
Jarahapava'ekue ijovecha ha hymbakuéra ha imba'e repyeta.
Upérõ ñañemomba'eva'ekue umi mokõi mburuvicha guasu amorréo yvykue rehe oĩva Jordángui kuarahy resẽ gotyo, ysyry Arnón guive yvyty Hermón peve.
(Yvyty Hermón umi Sidongua ombohéra Sirión ha Amongua ombohéra Senir).
Ñañemomba'e pe yvy mburuvicha Og Basangua mba'ekuére: opa umi táva yvate peguáre, Galaadgua rehe ha Basangua rehe oĩva kuarahy resẽ gotyo oñeguahẽ meve Salcá ha Edréipe.
(Mburuvicha guasu Og hína pe refaíta pahague. Henimbe fiérro guigua ipukuva'ekue irundy métro ha ipe mokõi métro. Upéva ikatu gueteri ojehecha ko'ágã peve amonítakuéra távape hérava Rabá.)
Ñañemomba'e rire pe yvýre, ame'ẽva'ekue Rubén ha Gad ñemoñarépe pe yvy yvate gotyo távagui Aroer, ysyry Arnón ypýpe ha yvyty Galaad pehẽngue itávakuéra reheve.
Manasés mbytere ñemoñarépe ame'ẽ ambue Galaad pehẽngue ha avei opa pe yvy Basán, Og retãngue. Upéva hína opa pe yvy Argob. (Basán ojekuaava'ekue refaíta yvy ramo.
Jaír, Manasés ñemoñare, oñemomba'e opa pe yvy Argob rehe, upéva hína Basán, Guesur ha Maacá peve ha Basán rangue omoĩ pe yvýre héra tee: “Havot-Jaír” ha péicha héra ko'ágã peve.)
Ame'ẽ Makírpe, Manasés ñemoñarépe, yvy Galaad.
Rubén ha Gad ñemoñarépe ame'ẽ pe yvy ojepysóva Galaádgui ysyry Arnón peve. Pe ysyry mbyte opyta hembe'y yvy gotyogua ramo, ha hembe'y yvate gotyogua ramo opyta ysyry Jaboc, ha pe ysyry pehẽngue hína amoníta retã rembe'y.
Kuarahy reike gotyo ijyvy ojepyso Jordán peve, yvate gotyo yguasu Galiléa guive yvy gotyo yguasu re'ẽ meve ha pégui kuarahy resẽ gotyo yvyty Pisgá rembe'y peve.
Upérõ ahekombo'eva'ekue avei chupekuéra péicha: Tupã Ñandejára ome'ẽ peẽme ko yvy Jordángui kuarahy resẽ gotyo. Pemondo pene ñorãirõhára Jordán mboypýri pemyakãvo pende rapichakuéra Israel ñemoñarépe ha peñorãirõ ijyke rehekuéra oñemomba'e haguã pe yvýre.
Pene rembireko, mitãnguéra, umi ovecha ha mymbaita aikuaáva perekoha, umíva topyta ko'ápe umi távape ame'ẽva'ekue peẽme.
Peipytyvõ pende rapicha Israel ñemoñarépe ha'ekuéra oñemomba'e peve upe yvýre Ñandejára ome'ẽva chupekuéra Jordán mboypýri, Ñandejára oheja peve chupekuéra oiko upépe py'a guapýpe, ojapo haguéicha pene ndive ko'ápe. Upe rire ae ikatu peju jey ko yvýpe che ame'ẽva peẽme.
Upéi ha'eva'ekue Josuépe: “Rehecháma opa mba'e Tupã Ñandejára ojapova'ekue umi mokõi mburuvicha guasu Sihón ha Og rehe. Peichaite avei ojapóta opa umi tetã ruvicha rehe peẽ peiketahápe.
Ani rekyhyje chuguikuéra. Tupã Ñandejára oñorãirõta pende rehe.”
Upérõ añembo'eva'ekue Ñandejárape péicha che py'aite guive:
“Há, Tupã Ñandejára! Aikuaa rehechauka hague chéve iñepyrũmbýnte opa umi mba'e rechapyrãgui rejapótava reína. Ndaipóri ambue Tupã yvágape térã yvy ári ikatúva ojapo umi mba'e tuichaite nde rejapóva!
Tahasa mína che avei Jordán mboypýri ha tahecha pe yvy porã, umi yvyty porãite ha yvyty Líbano!
Ha peẽ che mokangy haguére Ñandejára ipochyva'ekue che ndive ha nacherenduséi. He'i uvei: ‘Anive ne mandu'a chéve upévare!
Tereho ejupi yvyty Pisgá ru'ãme ha ema'ẽ yvate gotyo, yvy gotyo, kuarahy resẽ ha kuarahy reike gotyo. Ema'ẽ porã opa mba'érechávare, cháke nderehasamo'ãi Jordán mboypýri.
Eheko mbo'e Josuépe ha emokyre'ỹ chupe, ha'e ogueroikétagui Israel ñemoñarépe oñemomba'e haguã pe yvýre nde rehechátava.’
Ha péicha japytava'ekue pe ñúme táva Bet-Peor rovái.”
Moisés ombyaty opa Israel ñemoñarépe ha he'i chupekuéra: —Peẽ Israel ñemoñare, pehendúke opa ko'ã tembiapoukapy ame'ẽva peẽme ko árape. Perekóke pene akãme ha pejapo opa mba'e umívape oje'éva.
Yvyty Horébpe Tupã Ñandejára ojapova'ekue ñe'ẽ me'ẽ,
ndaha'éi pende rukuéra ndive, ñane ndive uvei, jaikovéva gueteri ko'ágã.
Yvyty ru'ãme Ñandejára oñe'ẽva'ekue peẽme oma'ẽvo pende rehe tata apytégui ha peẽ avei pema'ẽvo pe tata rehe ha'e oĩháme.
Che aimeva'ekue upépe ha'e haguã peẽme upe Ñandejára he'íva, peẽ niko pekyhyje tatágui ha ndapejupíri yvytýpe. Ñandejára he'i:
—Che hína Tupã nde Jára roguenohẽva'ekue Egíptogui, tembiguái rekógui.
Ani rereko ambue tupã che ykére.
Ani rejapo mba'eveichagua ta'ãnga, taha'e yvagapegua, taha'e yvy arigua, taha'e ypegua oikóva ra'ãnga.
Ani reñesũ mba'eveichagua ta'ãnga renondépe térã remomba'e guasu chupe. Cháke che hína Tupã nde Jára ha ndaipotái che myengovia avavére. Ainupã pochýta umi oñemoĩvape che rehe ha ita'ýrakuérape, ñemoñare mbohapyha térã irundyha peve.
Umi che rayhúvape katu ha ojapóva che rembiapoukapy ha iñemoñarépe, aiporiahurereko opa árape.
Ani reiporu Tupã nde Jára réra rejapo haguã ivaíva, cháke che hína Tupã nde Jára ha ainupã pochýta pe oiporu vaívape che réra.
Embyaje pytu'uha ára ha embyarete, Tupã nde Jára he'i haguéicha ndéve.
Rerereko 6 ára remba'apo haguã.
Ára 7 katu pytu'uha ára ha remboykeva'erã chéve guarã. Pe árape nderejapóiva'erã mba'eveichagua tembiapo ha ani ojapo avei nde ra'y, nde rajy, ne rembiguái kuimba'éva térã kuñáva, ne rymba guéi térã ne rymba vúrro, térã mba'eveichagua mymba rerekóva, térã mombyrygua oikóva ne retãme, ikatu haguã ne rembiguái kuimba'éva ha kuñáva opytu'u ndéicha avei.
Ne mandu'a nde avei reiko hague tembiguái ramo Egíptope ha che, Tupã nde Jára, roipe'a hague upégui pyapy mbaretépe. Upévare ha'e ndéve rembyarete haguã ára 7ha.
Ehayhu nde ru ha nde sýpe, che, Tupã nde Jára, ha'e haguéicha ndéve, ikatu haguã opa mba'e osẽ porã ndéve ha reikove puku pe yvýpe che ame'ẽtava ndéve.
Ani reporojuka.
Ani reiko tembireko ne mba'e'ỹva ndive.
Ani remonda.
Ani remboja rei mba'eve nde rapicháre.
Ani reñemyakã vai nde rapicha rembirekóre, térã reipota ne mba'erã hóga, ijyvy, hembiguái, hymba guéi, hymba vúrro, térã oime raẽ mba'e imba'e teéva.
Ko'ãva hína umi tembiapoukapy Ñandejára he'iva'ekue oñe'ẽ hatãvo tata ha arai ypytũ apytégui, peñembyaty ramo guare yvytýpe. Upéi noñe'ẽvéi ha ohai ko'ã ñe'ẽ mokõi ita pehẽnguére ha ome'ẽ chéve.
Pe yvyty ojejaho'ipa ramo tatápe ha peẽ pehendu pe ñe'ẽ osẽva araígui, pende ruvichakuéra ou che rendápe,
ha he'i chéve: —Tupã ore Jára ohechauka oréve ituichapa ha imimbipa oñe'ẽ ramo pe tata apytégui! Ko árape rohecha peteĩ kuimba'e ikatuha oikove ohendu rire Tupã oñe'ẽ ramo chupe.
Iporãve jepe norohenduvéi ramo chupe. Pe hata ore mongyhyje etéva ore rundi mba'eva'erã. Roikuaa porã romanotaha rohendu jey ramo Tupã oñe'ẽ ramo oréve.
Araka'e piko oikoveva'ekue peteĩ yvypóra ohendu rire oñe'ẽ ramo chupe tata apytégui Tupã oikovéva?
Tereho jeýna nde hendápe, ha ehendu opa mba'e he'íva Tupã Ñandejára. Upéi eju, ha ere jey oréve. Ore rohendúta ha rojapóta ha'e oipotáva.
Tupã ohendu rire ko'ã mba'e he'i chéve: “Ahendu pe he'íva Israel ñemoñare, ha nde'i reíri ko.
Hánga'u opyta kóva iñakãme! Hánga'u che apo mba'e ramo opa ára ha ojapo hikuái che rembiapoukapy ikatu haguã opa mba'e osẽ porã chupekuéra ha iñemoñarépe!
Tereho ha ere chupekuéra oho jey haguã hekohápe.
Upéi eju jey ha epyta ko'ápe che ndive ha ame'ẽta ndéve opa umi che rembiapoukapy. Emyesakã umíva Israel ñemoñarépe, ikatu haguã ojapo péicha pe tetãme che ame'ẽtava chupekuéra.
Peẽ Israel ñemoñare, peñeha'ãmbaitéke pejapo opa mba'e Tupã Ñandejára he'iva'ekue peẽme. Aníke pejei hembiapoukapýgui.
Pejapóke opa mba'e he'íva ikatu haguã osẽ porã peẽme opa mba'e ha peiko opa ára pe yvýpe ko'ágã peiketahápe.”
Ko'ãva hína umi tembiapoukapy Tupã Ñandejára he'i hague chéve poheko mbo'e haguã. Pejapóke opa mba'e he'íva, peiko ramo pe yvýpe peiketahápe ko'ágã peñemomba'e haguã hese.
Peikove aja pukukue peẽ ha pene ñemoñarekuéra pemomba'e guasuva'erã Tupã Ñandejárape ha pejapova'erã opa umi hembiapoukapy che ame'ẽva peẽme, ikatu haguã peiko are pe yvýpe.
Peẽ Israel ñemoñare, pehendúke ha pejapóke hembiapoukapy! Upéicha ramo opa mba'e osẽ porãta peẽme, oikóta pende hegui tetã mbarete ha peikóta pe yvy ýicha osyryhápe kamby ha eíra, Tupã pende ru ypykue Jára he'i haguéicha peẽme.
Ehendu Israel ñemoñare, Tupã Ñandejára ha'e añoiténte hína Tupã.
Ehayhu Tupã Ñandejárape nde py'aite guive, opa nde rekovéreve ha opa ne mbaretekue reheve.
Ani nde resarái araka'eve ko'ã tembiapoukapýgui che ame'ẽva ndéve ko'ágã.
Eheko mbo'e umíva rehe nde ra'ykuérape, ne mandu'a hese manterei chupekuéra, nde rógape, tapére, reñenonguévo ha repu'ãnguévo.
Eñapytĩ umíva nde jyváre ha eraha nde syváre mandu'arã.
Ehai umíva nde róga rokẽ horkon rehe ha nde távakuéra rokẽre.
Tupã Ñandejára he'i haguéicha ome'ẽvo iñe'ẽ pende rukuéra ypykuépe Abraham, Isaac ha Jacob, ha'e ome'ẽta peẽme peteĩ tetã oguerekóva táva tuicha ha iporãva peẽ napemopu'ãiva'ekue.
Hógakuéra henyhẽta opa mba'e porãgui peẽ napembyatýiva'ekue, oguerekóta ykua peẽ ndapejo'óiva'ekue, parral ha olivoty peẽ napeñotỹiva'ekue. Pe'u rire ha pene ryguãtã rire,
ani pende resarái Ñandejára pene renohẽ hague Egíptogui peiko haguépe tembiguái ramo.
Pehayhu Tupãme, pemomba'e guasu chupénte, ha peme'ẽ pene ñe'ẽ hérape añoite.
Ani pemomba'e guasu tupãnguéra oñemomba'e guasúva umi tetãme oĩva pende jerére.
Pemomba'e guasúrõ tupãnguéra, Tupã ipochýta pene ndive tata rendýicha ha pene rundi etéta. Ha'e niko Tupã oikóva pende apytépe ha ndoipotái pemyengovia chupe.
Ani peipy'a ra'ã Tupã Ñandejárape pejapo haguéicha Masápe.
Peñeha'ã pejapo opa umi hembiapoukapy ha'e ome'ẽva'ekue peẽme.
Pejapo opa mba'e heko joja ha iporãva Ñandejára renondépe, ha opa mba'e osẽ porãta peẽme. Ikatúta peñemomba'e pe yvy porã rehe Ñandejára ome'ẽva'ekue pende ru ypykuépe,
ha pemosẽta pégui umi tetã ñemoñarépe ndaija'éiva pende rehe, ha'e ome'ẽ haguéicha peẽme iñe'ẽ.
Umi ára ouva'erãme pende ra'ykuéra oporandúne peẽme: “Mba'ére piko Tupã Ñandejára he'i ñandéve jajapo haguã opa ko'ã tembiapoukapy?”
Upérõ peje chupekuéra: Ore roikova'ekue Egipto pegua ruvicha guasu rembiguái ramo, ha Ñandejára ore pe'a ipoguýgui pyapy mbaretépe.
Ore resa teépe rohechava'ekue chupe ojapo ramo mba'e rechapyrã ha mba'e oporomondýietereíva oinupã pochývo Egiptogua ha huvicha guasúpe.
Ha'e ore renohẽ Egíptogui, ore reru ko'ápe ha ome'ẽ oréve ko yvy, he'i haguéicha ore rukuéra ypykuépe.
Upérõ Tupã Ñandejára he'i oréve rojapo haguã opa ko'ã hembiapoukapy ha romomba'e guasu haguã chupe. Rojapo ramo péicha, ha'e oñangarekóta ore retãre ha omoñakã rapu'ãta chupe.
Rojapo ramo hekopete opa mba'e Tupã he'iva'ekue oréve, ha'e ore rayhúta ha ovy'áta ore apytépe.
Tupã Ñandejára pende reraháta pe yvýpe peiketahápe peñemomba'e haguã hese ha omosẽta pégui heta tetãme. Peñepyrũ vove peike, omosẽta 7 tetã, tuichave ha imbaretevéva pende hegui: hitíta, gergeséo, amorréo, cananéo, ferezéo, hevéo ha jebuséo.
Tupã Ñandejára omoĩvo pende pópe ko'ã tetã ha peẽ pende pu'aka hesekuéra, tekotevẽ pehundipaite, ha ani peñoñe'ẽ me'ẽ hendivekuéra térã peiporiahurereko chupekuéra.
Ani pemenda ikuñakuérare, térã peheja pende rajy térã pende ra'y omenda hesekuéra.
Cháke upéicha ha'ekuéra oipe'áta pende ra'ykuéra Tupãgui ha omoñesũta itupãnguéra renondépe. Upérõ Tupã ipochy rendýta ha pene rundíta peteĩ sapy'aitépe.
Péicharõ, peity yvýre ijaltarkuéra, pemyangu'i umi ita ñembo'y ha yvyra máta ha'ekuéra omomba'e guasúva, ha pehapypa ita'ãngakuéra.
Pejapo péicha, peẽko hína Tupã Ñandejára mba'e tee. Ha'e pende poravo opa tetã apytégui hetã teerã.
Tupã pende rayhu ha pende poravo, ndaha'éi peẽgui pe tetã imbareteve ha tuichavéva. Peẽko hína pe tetã michĩvéva.
Tupã katu pende rayhu ha ojapose pe he'iva'ekue pende rukuéra ypykuépe oñe'ẽ me'ẽgui chupekuéra. Upévare oiporu ipyapy mbarete ha pene renohẽ Egipto ruvicha guasu po guýgui pende rerekóva hembiguái ramo.
Pene mandu'a kóvare: Tupã Ñandejára, ha'e añoite hína Tupã ha hendive ndaipóri japu. Ha'e ojapóta pe he'iva'ekue oñe'ẽ ome'ẽvo, ha umi ohayhúvape chupe ha ojapóva hembiapoukapy, ohechaukáta mborayhu ogue'ỹva ha avei opa iñemoñarépe opa árape guarã,
ha noha'arõmo'ãi oinupã pochy haguã hese oñemoĩvape, ohundívo chupe.
Péicharõ, pejapo pe oje'eva'ekue peẽme. Pejapo opa hembiapoukapy ame'ẽva peẽme ko árape.
Pene ñe'ẽ rendu ramo umi tembiapoukapýpe ha pejapo ramo hekopete, Tupã Ñandejára oiméta iñe'ẽme pene ndive ha akóinte pende rayhúta he'i haguéicha pende rukuéra ypykuépe.
Ha'e pende rayhúta ha pende rovasáta, ombohetavéta pende ra'ykuéra, ohovasáta pende ra'ykuéra ha pene remitỹngue pereko haguã trígo, kaguy ha ñandyry; pende rovasáta ome'ẽvo heta ovecha ha vaka. Ome'ẽta peẽme opa ko'ã jehovasa upe yvýpe ha'e he'iva'ekue pende rukuéra ypykuépe ome'ẽtaha peẽme.
Ndaipórimo'ãi tetã yvy ári ojehovasátava peẽicha. Ndaipórimo'ãi pende apytépe kuña ikatu'ỹva imemby, térã kuimba'e ikatu'ỹva ita'ýra, ha pene rymbakuéra apytépe ndaipórimo'ãi avei peichagua.
Ñandejára ndohejamo'ãi oike pende apytépe mba'asy, térã umi ñenupã pochy pehechava'ekue omondo hague Egipto ñemoñarépe, ha umi pende rehe ija'e'ỹvape katu ombohasa asýta.
Pehundi opa umi tetã Tupã omoĩva pende pópe ha ani peiporiahurereko avaveichagua ñemoñarépe. Ani pemomba'e guasu itupãnguérape, cháke péicha ramo peñehundíta peẽ.
Ani peheja oike pene akãme ndaikatumo'ãiha pemosẽ umi tetã ñemoñarépe, ha'ekuéra hetave ha imbaretevégui pende hegui.
Ani pekyhyje chuguikuéra. Pene mandu'a umi mba'ére Tupã Ñandejára ojapova'ekue mburuvicha guasu Egipto guáre ha hetã guáre.
Pene mandu'a umi ñenupã pochy rehe ojapóva hesekuéra peẽ pehechava'ekue pende resa tee rupi, umi mba'e rechapyrã ha pe pyapy mbarete oiporuva'ekue Tupã Ñandejára pene renohẽ haguã pégui. Ha'e ohundi haguéicha Egipto ñemoñarépe, peichaite avei ha'e ohundíta opa umi tetãme pene mongyhyjéva ko'ágã.
Ha'e omboryryipáta chupekuéra pene renondépe ha ohundíta opa okañysévape pende hegui.
Ani pekyhyje umívagui. Tupã Ñandejára oĩ pene ndive. Ha'e hína Tupã mbarete ha kyhyjeha.
Mbegue katúpe ha'e omosẽta ohóvo umi tetã ñemoñarépe hetãnguéragui peẽ peguahẽvo. Naiporãi oñemosẽmba iñepyrũrãme, peẽ niko napenderetái gueteri ha napemyenyhẽmo'ãi pe yvy. Ha umi tymba ñarõ oñembohetávo pe yvy nandípe ondyryséta pende rehe.
Tupã omoĩta pende pópe umi tetã ha omongyhyjéta hetã ñemoñarépe pende hegui, pehundipa peve chupekuéra.
Ha'e omoĩta pende pópe huvichakuéra. Pejukapáta chupekuéra ha opytáta tesarái etépe. Avave napendejokomo'ãi, pehundipáta peteĩ-teĩme.
Pehapy itupãnguéra. Ani peipota pene mba'erã pláta térã óro oĩva hesekuéra. Peñongatu ramo pene mba'erã, upéva hína pene rundiharã. Tupã Ñandejára ndoikuaaséi hína mba'eve umívagui.
Ani peraha mba'eve umívagui pende rógape, cháke peẽ avei peñehundíta. Ani pehecha ramo, Ñandejára ohundi etéta hína umíva.
Pejapóke hekopete opa umi tembiapoukapy ame'ẽva'ekue peẽme ko árape ikatu haguã peikove, peñemboheta ha peñemomba'e pe yvýre Ñandejára ome'ẽva'ekue pende ru ypykuépe.
Pene mandu'a mba'éichapa Tupã Ñandejára pene moirũ peiko aja pe yvy ojeiko'ỹha rupi, ko'ã 40 áño pukukue, omoĩvo ñepysãnga mimi pende raperãme, oikuaaségui mba'eichaguápa peẽ, mba'épa pembojy pene akãme ha pene ñe'ẽ rendútapa chupe térã nahániri.
Ha'e pene mbohasa asy ha pene moñembyahýi, ha upéi pene mongaru manáme, peteĩ tembi'u peẽ térã pende ru ypykue ndape'úiva'ekue araka'eve upe mboyve. Ha'e ojapo péicha pene reko mbo'e haguã, ñandéve nañanemongaruiha hi'upy año, avei ñane mongaru opa mba'e he'íva Ñandejára.
Ko'ã 40 áño pukukue pende ao ndaitujái pende hegui, ha pende py ndairurúi.
Pene mandu'a kóvare: Tupã Ñandejára oiporu mimi avei pene ndive itukumbo, peẽ túva pejapoháicha pende ra'ykuéra ndive.
Péicharõ, peikóke Tupã he'i haguéicha peẽme; peikóke he'iháicha hembiapoukapy ha pemomba'e guasu chupe.
Tupã Ñandejára pende reraháta hína peteĩ yvy porãme, peteĩ yvy oĩháme yvu ha osyryhápe upe y ñu ha yvyty rupi,
peteĩ yvy heñoiháme trígo ha seváda, parralty, igoty, granadaty, olivoty ha eíra.
Upépe napeneñembyahýimo'ãi ha napeikotevẽmo'ãi mba'eve rehe araka'eve. Ijitágui ikatúta penohẽ fiérro ha ijyvytýpe pejo'o kuaáta kóvre.
Perekóta opa mba'e pe'uséva ha pemomba'e guasúta Tupã Ñandejárape pe yvy porã rehe ome'ẽva'ekue peẽme.
Peñeñangarekóke ani pende resarái Tupã Ñandejáragui. Pejapóke hembiapoukapy ame'ẽva peẽme ko'ágã.
Pereko rire opa mba'e pe'uséva ha pemopu'ã pende rogarã,
oñemboheta rire pende vaka ha pende ovecha, pende pláta ha pende óro ha opa mba'e perekóva,
peñeñangarekóke ani peje japo ha pende resarái Tupã Ñandejáragui pene renohẽva'ekue Egíptogui peiko haguépe tembiguái ramo.
Ha'e pene moirũ ko yvy ojeiko'ỹha tuichaitéva ha oporomongyhyjéva rupi, oĩ haguépe mbói ha alakran. Pe yvýpe ndaiporihápe y ha'e oguenohẽ y pe itágui peẽme guarã.
Pe yvy ojeiko'ỹháme ome'ẽ peẽme maná pe'u haguã, ha tembi'u peichagua ndo'úiva'ekue pende rukuéra ypykue. Omoĩ ñepysãnga pene raperãme oikuaaségui mba'eichaguápa peẽ, ikatu haguã pende rovasa ipahápe ome'ẽvo peẽme heta mba'e porã.
Ani peimo'ã peẽ pene resãiha pene mbaretégui pende jehegui voi.
Pene mandu'a Tupã Ñandejárante ome'ẽ hague peẽme umi mba'eta perekóva. Ojapo péicha oimégui ko'agãite peve iñe'ẽ ome'ẽva'ekue pende rukuéra ypykuépe.
Ani pende resarái Tupã Ñandejáragui térã pemomba'e guasu tupãnguérape. Pejapo ramo péicha, ta'e porã mandi voi peẽme ko'ágã, ha'e pene rundíta katuete.
Pepu'ã ramo Tupã rehe ha'e pene rundíta umi tetãicha ko'ágã ha'e ohundítava peẽ peguahẽvo upépe.
Pehendu peẽ Israel ñemoñare! Peiméma hína pehasa haguãicha Jordán mboypýri ha peñemomba'e pe yvýre oguerekóva tetãgua imbareteve ha hetavéva pende hegui. Itávakuéra tuicha ha tápia ijerére oĩva ijyvateterei.
Tetãguára pepegua ijyvate ha imbarete. Ha'ekuéra kuimba'e yvate ha pehendúma oje'eha ndaiporiha oñemoĩva'erã hesekuéra.
Ko'ágã pehecháta pende resa tee rupi Tupã Ñandejára ohoha pene renonderã peteĩ tatáicha ombokusuguéva opa mba'e. Ha'e omboguevíta chupekuéra peẽ peguahẽvo, ha peẽ ikatúta pemosẽ ha pehundi chupekuéra peteĩ sapy'aitépe, Ñandejára he'i haguéicha.
Tupã Ñandejára omosẽ rire chupekuéra, ani peje pende jupe ha'e pende moinge ha ome'ẽ hague peẽme pe yvy ohepy me'ẽ haguã peẽme pende reko porãnguére. Ndapéichai hína. Ñandejára omosẽta umi tetã guápe, ha'ekuéra iñañágui.
Ndaha'éi peẽ pende reko porãgui ha pejapógui pe heko pegua, ohejátava peike pe yvýpe ha peñemomba'e hese. Ha'e omosẽta chupekuéra, ha'ekuéra iñañágui ha ojapo haguã pe he'iva'ekue pende rukuéra ypykuépe Abraham, Isaac ha Jacob, oñe'ẽ me'ẽgui chupekuéra.
Peikuaa porãke kóva: Tupã ome'ẽ hína peẽme ko yvy ndaha'éi ohepy me'ẽ haguã peẽme pende reko porãgui. Ndapeichaguáiete hína peẽ. Peẽ uvei peikose pene akã rehénte voi ha ndapepoiséi pende reko vaígui.
Ani pende resaráitei mboy jeýpa pembopochyva'ekue Ñandejárape yvy ojeiko'ỹháme. Pesẽ guive Egíptogui ko'agãite peve, pepu'ãha rehe hesénte voi peiko.
Yvyty Horeb etépe voi pembopochyva'ekue Ñandejárape haeterei voi ave, pene rundi haguãicha.
Ajupiva'ekue yvyty ru'ãme Ñandejára ome'ẽ haguã chéve umi ita pehẽngue ohai haguépe ñe'ẽ me'ẽ Ñandejára ojapova'ekue pene ndive, upéva hína umi 10 hembiapoukapy. Apyta upépe 40 ára ha pyhare pukukue hay'u ha ha'u rehe mba'eve.
Upérõ Ñandejára ome'ẽ chéve umi mokõi ita pehẽngue ha'e ohai haguépe ipo tee rupi pe he'iva'ekue peẽme tata apytégui peñembyaty ramo guare yvyty renondépe.
Pe 40 ára ha pyhare rire Tupã ome'ẽva'ekue chéve umi mokõi ita pehẽngue ohai haguépe iñe'ẽ me'ẽ.
Upéi Ñandejára he'i chéve: “Pya'éke eguejy hendápekuéra. Péina ne retãgua renohẽva'ekue Egíptogui itujupaitéma ha ojapo hína pe ivai etéva. Ojeíma hikuái che rembiapoukapýgui, ha ojapo ijupekuéra itupã gua'urã.”
Tupã he'iva'ekue avei chéve: “Rehecha porãma mba'éichapa ha'ekuéra oikose iñakã rehénte voi.
Aníke che jokose. Ahundi etéta voi chupekuéra, avave imandu'ave'ỹ haguã hesekuéra. Upéi ajapóta nde hegui peteĩ tetã tuichave ha imbaretevéva chuguikuéra.”
Upérõ aguejy pe yvyty hendývagui, che pópe umi mokõi ita pehẽngue ojehaihápe ñe'ẽ me'ẽ.
Ahecha peẽ napeneñe'ẽrendúi hague pe tembiapoukapýpe Tupã Ñandejára ome'ẽva'ekue peẽme, pepu'ã hague hese pejapóvo pene tupã gua'urã peteĩ tóro ra'ãnga ita vera guigua.
Upérõ upépe voi pende rovake, ajapete ita rehe umi mokõi ita pehẽngue ha amyangu'ipaite.
Upéi katu ajeity jey Ñandejára renondépe che syva yvýre 40 ára ha pyhare pukukue ha'u ha hay'u'ỹ rehe mba'eve. Ajapo upéva peẽ pepu'ã haguére Ñandejára rehe ha pembopochy chupe.
Akyhyje Ñandejára pochy rendýgui, ipochyetereígui pene rundi haguãicha peteĩ sapy'aitépe. Ñandejára katu ohendu jey che ñembo'e.
Ñandejára avei ipochyeterei Aarón ndive ohundi haguãicha chupe, ha upéva rehe añembo'e avei hese.
Ajapyhy pene rembiapo ky'akue, pe tóro ra'ãnga ita vera guigua, ha aity tatápe. Upéi amyangu'i tumi ha amombo iku'ikue ysyry yvytýgui oguejývape.
Pembopochyva'ekue avei Ñandejárape peime ramo guare Taberá, Masá ha Quibrot-Hataavápe.
Ha'e pene mondo ramo guare Cadés-Barnéagui he'ívo peho haguã peñemomba'e pe yvýre ha'e ome'ẽva peẽme, pepu'ãva'ekue avei hese ha ndapejeroviái hese pejapo haguã ha'e he'íva.
Che poikuaa ypy guive, peẽ pepu'ãva'ekue Ñandejára rehe.
Che añesũva'ekue Ñandejára renondépe 40 ára ha pyhare pukukue, aikuaágui ha'e oñembopy'a peteĩma hague pene rundívo.
Ha añembo'eva'ekue péicha: “Nde Tupã che jára! Anína rehundi ne retãgua teépe, nde voi renohẽva'ekue Egíptogui nde pyapy mbaretépe.
Ne mandu'ána ne rembiguáikuéra Abraham, Isaac ha Jacob rehe ha ani nde pochyeterei ko'ã che rapicha ahẽ ndive, iñakã kuchúva, iñañáva ha ojaposéva ivaívante voi.
Cháke he'ítako hína nde rehe Egiptogua nandepu'akái hague reroike haguã chupekuéra pe yvýpe reme'ẽséva imba'erã. He'íta hikuái reraha hague chupekuéra yvy ojeiko'ỹháme rejuka haguã upépe nandea'éigui hesekuéra.
Ipahápe niko ha'ekuéra hína umi tetãgua nde reiporavova'ekue ne mba'erã ha renohẽva'ekue Egíptogui nde pyapy mbaretépe.”
Upérõ Ñandejára he'i chéve: “Eikytĩ mokõi ita pehẽngue umi tenondere guaréicha ha ejapo hyrurã yvyrágui. Upéi ejupi heseve che rendápe yvyty ru'ãme,
ha che ahaíta umíva rehe pe ahaiva'ekue umi ita pehẽnguére nde rejokava'ekue, upéi katu remoĩta umi ita hyrúpe.”
Upérõ che ajapo peteĩ karameguã jukerígui ha aikytĩ mokõi ita pehẽngue umi tenondere guaréicha, ha araha yvyty ru'ãme.
Upépe Ñandejára ohai mokõi ita pehẽnguére ñe'ẽ ha'e ohaiva'ekue ita tenondere rehe, 10 tembiapoukapy ha'e ome'ẽva'ekue peẽme oñe'ẽ ramo guare tata apytégui yvyty guive. Ñandejára ome'ẽ chéve umi ita pehẽngue,
ha aguejy jey yvytýgui. Upéi, Ñandejára he'i haguéicha chéve, amoĩ karameguãme ajapova'ekue, ha upe guive opyta upépe.
Israel ñemoñare oho Beerot-Bene-Jaacángui, Moserá gotyo. Upépe omano ha oñeñotỹ Aarón, ha opyta hekovia pa'i guasúrõ ita'ýra Eleazar.
Upégui oho hikuái Gudgoda gotyo ha pégui Jotbata gotyo, hi'y hetáva.
Upépe Ñandejára oiporavova'ekue kuimba'ekuéra Leví ñemoñarépe oñangareko haguã karameguã rehe oĩháme mokõi ita pehẽngue ñe'ẽ me'ẽ rehegua, hembiapo haguã Ñandejára renondépe pa'i ramo ha oporohovasa haguã hérape. Ha upéva hína hembiaporã ko'agãite peve.
Upévare Leví ñemoñarépe noñeme'ẽi yvy oñeme'ẽ haguéicha ambue ñemoñarépe. Pe imba'erãva hína Tupã, ha'e voi he'i haguéicha.
Apytava'ekue yvytýpe 40 ára ha pyhare pukukue, ajapo haguéicha upe mboyve. Ñandejára che rendu jeyva'ekue ha he'i chéve napenerundimo'ãiha.
Upéi he'i chéve aguejy haguã ha poisãmbyhy peike haguã pe yvýpe ha'e he'iva'ekue pende rukuéra ypykuépe ome'ẽtaha peẽme.
Pehendu peẽ Israel ñemoñare ko ha'éva peẽme: Umi mba'e Ñandejára oipotáva pejapo, ko'ãva hína: Pemomba'e guasu chupe ha pejapo opa mba'e ha'e he'íva, pehayhu chupe, peiko ha'e oipotaháicha pende py'aite guive,
ha pejapo hembiapoukapy, che ame'ẽva peẽme ko'ágã oho porã haguã peẽme.
Tupã Ñandejára mba'e hína pe yvága ijyvatetéva ha avei ko yvy ha opa mba'e ipype oĩva.
Ñandejára ohayhuetereígui pende rukuéra ypykuépe, pende poravo peẽme opa tetã apytégui hetã tee ramo. Ha peẽ Ñandejára retã gueteri hína.
Pene ñe'ẽ rendu Ñandejárape ha ani akóinte peikose pene akãre.
Tupã Ñandejára oĩ hína opa mba'e ári ha imbareteve opa tupãnguéragui. Ha'e tuicha ha imbareteterei ha tekotevẽ pene ñe'ẽ rendu chupe. Ha'e nombojeroviajuavýi avavépe, ha ndojejoguaukái mba'e me'ẽre.
Ha'e hakate'ỹ ityre'ỹva ha kuña iména manóva rehe ha oipota ojeapo mba'e ramo; ohayhu mombyry ñemoñarépe oikóva pende apytépe ha ome'ẽ chupe hembi'u ha ijaorã.
Péicharõ, pehayhu mombyry ñemoñarépe, peẽ voi mombyryguava'ekue Egíptope.
Pemomba'e Tupã Ñandejárape ha pemomba'e guasu chupe ha hérape añónte peme'ẽ pene ñe'ẽ.
Chupe pemomba'e guasuva'erã, ha'e niko Tupã Ñandejára ojapova'ekue mba'e rechapyrã pene resa renondépe.
Pende rukuéra ypykue oho ramo guare Egíptope, 70va'ekue. Ko'ágã katu Ñandejára pene mbohetáma mbyjaita yvágape guáicha.
Pehayhu Tupã Ñandejárape ha pejapopaite hembiapoukapy peikove aja pukukue.
Pehecha kuaa ko'ágã opa mba'e Tupã Ñandejára ojapova'ekue pende rehehápe ha pende ra'ykuéra ndohecháiva'ekue. Pehecha kuaáke ituichaha ha ipyapy mbareteha,
ha opa umi mba'e rechapyrã ojapova'ekue Egipto ruvicha guasu ha hetã tuichakuére.
Pehecha mba'éichapa Ñandejára ohundi Egipto pegua ñorãirõhára opa ikavaju ha ikárrokuéra reheve, omboyguy ramo guare chupekuéra Yguasu Mar Rójope pene muña aja, ha ndojekuaavéi hapykuere ko'ágã peve.
Peikuaa opa mba'e ojapova'ekue pende rehehápe yvy ojeiko'ỹháme peguahẽ mboyve ko'ápe.
Pene mandu'a ojapova'ekue rehe Rubén ñemoñare Eliab ra'ykuéra Datán ha Abiram rehe, yvy ojeka ramo guare iguýpe ha omokõ chupekuéra, hogagua, hóga ha opa mba'e oguerekóva reheve, opa Israel ñemoñare rovake.
Peẽ voi pehechava'ekue opa ko'ã mba'e Ñandejára ojapova'ekue.
Pejapo opa mba'e ha'eva'ekue peẽme ko árape, pene mbarete ha peñemomba'e haguã pe yvýre peiketahápe,
peikove puku haguã pe yvýpe, ýicha osyryhápe kamby ha eíra, Ñandejára he'iva'ekue ome'ẽtaha pende rukuéra ypykue ha iñemoñarépe.
Pe yvy peiketahápe ndaha'éi Egíptoicha, peiko haguépe ymave. Upépe, peñemitỹ rire tekotevẽva'ekue pemba'apo heta peraha haguã y pende kokuépe, ani haguã pende kóga ipiru.
Pe yvy peiketahápe katu oguereko yvyty ha ñu he'õ porãva oky hetágui.
Tupã Ñandejára oñangareko pe yvýre áño pukukue.
Péicharõ, pejapo hembiapoukapy ame'ẽva peẽme ko árape, pehayhu Tupã Ñandejárape ha pejapo hembipota pende py'aite guive.
Péicha peiko ramo, ha'e omongýta pende kokuépe tekotevẽ jave, ára roguekúi ha ára yvoty aja, pereko haguã trígo, kaguy ha ñandyry pe'u haguã,
ha ñu rovyũ pene rymbakuéra okaru haguã. Hi'upyrã peipotaháicha perekóta.
Ani peheja avave pene moñuhã ha pende pe'a Ñandejáragui pemomba'e guasu haguã tupãnguérape, peñesũvo henondépe.
Cháke Tupã ipochy rendýta pene ndive ha nomongymo'ãvéi pende yvýpe. Ipirupáta pende kóga, nopu'ãmo'ãi mba'eve pende kokuépe ha pemanombáta ñembyahýigui peteĩ sapy'aitépe, iporã ramo jepe upe yvy peẽme ome'ẽva Ñandejára.
Pene mandu'áke ko'ã tembiapoukapy rehe ha pene rakate'ỹke hesekuéra. Peñapytĩ pende jyva rehe ha peraha pende syva rehe mandu'arã.
Peheko mbo'e umívare pene mitãnguérape. Peñe'ẽ hesekuéra pende rógape ha tapére, peñenonguévo ha pu'ãnguévo.
Pehai pende róga rokẽ horkon ha pende táva rokẽre.
Upérõ peẽ ha pende ra'ykuéra peikove pukúta pe yvýpe Tupã Ñandejára he'iva'ekue ome'ẽtaha pende ru ypykuépe. Peikóta upépe opa árape guarã ndopái aja yvy ha yvága.
Pejapo hekoitépe opa mba'e ha'eva'ekue peẽme: Pehayhu Tupã Ñandejárape, pejapo opa mba'e ha'e he'íva ha ani pejei hembipotágui.
Upérõ ha'e omosẽta opa tetãnguérape peẽ peguahẽvo ha peñemomba'éta umi yvýre oguerekóva umi tetãgua hetave ha imbaretevéva pende hegui.
Opa yvy peẽ pepyrũháme pene mba'éta. Pende yvy ojepysóta yvy guio yvy ojeiko'ỹha guive, yvate gotyo yvyty Líbano peve ha kuarahy resẽ guio ysyry guasu Éufrates guive, kuarahy reike gotyo yguasu peve.
Mamo pehoha gotyo ko yvýpe, ndaipórimo'ãi avave pene mbohováiva, Tupã Ñandejára omongyhyjétagui umi tetã ñemoñarépe pende hegui, he'i haguéicha ojapo taha.
Ko árape amoĩ pene renondépe peiporavo haguã jehovasa térã jeharu.
Pejapo ramo Tupã Ñandejára rembiapoukapy ame'ẽva peẽme ko árape, peje hovasáta,
ha napeneñe'ẽrendúi ramo hembiapoukapýpe ha pejei chugui pemomba'e guasu haguã tupãnguérape, ojáta pende rehe jeharu.
Tupã Ñandejára pende reraha ramo pe yvýpe peñemomba'e haguã hese, pemoĩta jehovasa yvyty Guerizim rehe ha jeharu yvyty Ebal rehe.
Ko'ã mokõi yvyty opyta Jordángui kuarahy reike gotyo cananéo yvýpe, oikóva ñúme táva Guilgal rovái, Moré yvyra máta ypýpe.
Peiméma pehasa haguãicha Jordán mboypýri peñemomba'e haguã yvýre Tupã Ñandejára ome'ẽva peẽme. Peñemomba'e rire hese ha pepyta upépe,
pene mandu'a pejapo haguã opa ko'ã tembiapoukapy ame'ẽva peẽme ko árape.
Ohasa rire 7 áño reheja reiva'erã jepi nde rapichápe pe omyengoviava'erã ndéve.
Tojejapo péicha: Oime raẽ oiporukava'ekue hapicha Israel ñemoñarépe toheja rei chupe. Ani ojerureve omyengovia haguã chupe, oñepyrũma niko jeheja rei áño Ñandejára rérape.
Ikatu mombyry ñemoñarépe rejerure tomyengovia ndéve pe reiporukava'ekue chupe, Israel ñemoñarépe reheja reiva'erã.
Tupã Ñandejára nde rovasáta pe yvýpe ome'ẽtava ndéve ha ndaipóriva'erãi mboriahu pende apytépe.
Rejapo ramo hekopete opa mba'e ha'éva ndéve ko'ágã,
Tupã Ñandejára nde rovasáta he'i haguéicha. Reiporukáta heta tetãme ha na tekotevẽmo'ãi reiporu avavégui. Rerekóta pende po guýpe heta tetã ha ndaipórimo'ãi tetã pende rerekóva ipo guýpe.
Oĩ ramo nde rapicha Israel ñemoñare imboriahúva peteĩ távape Tupã Ñandejára ome'ẽva'ekue ndéve, ani ne rakate'ỹ ha napeipytyvõséi chupe.
Nde pojera ha eiporuka chupe upe ha'e oikotevẽva.
Ani avave he'i: “Ndaiporukaséi chupe ko'ágã, hi'aguĩma niko hína pe áño ojeheja rei haguã pe ojeporukava'ekue.” Ani reheja peichagua temiandu ahẽ oike ne akãme. Ndereiporukaséi ramo nde rapichápe ha'e osapukáita Ñandejárape ha upe ramo kóva opytáta ndéve angaipa ramo.
Eiporuka chupe nde py'aite guive ha ani ne rakate'ỹ. Upérõ Tupã Ñandejára nde rovasáta ha osẽ porãta ndéve opa mba'e rejapóva.
Oĩtante voi katuete nde rapicha Israel ñemoñare imboriahu ha oikotevẽva, upéva rehe ha'e ndéve: eipytyvõ chupe ha ani ne rakate'ỹ. Amoĩ ndéve ko tembiapoukapy: nde po jerava'erã nde rapicha oikotevẽva ha imboriahúva ndive, oĩva ne retãme.
Peteĩ ne retãgua, taha'e kuimba'e térã kuña, oñeme'ẽ ramo ndéve ne rembiguairã, tekotevẽ repoi chugui omba'apo rire ndéve 6 áño. Oñepyrũvo pe áño 7, repoiva'erã chugui.
Repoívo chugui, ani remondo po nandi.
Ha Tupã Ñandejára ome'ẽ hetaháicha ndéve, eme'ẽ chupe nde ovecha, trígo ha kaguýgui.
Ne mandu'ava'erã reiko hague Egíptope tembiguái ramo ha Tupã Ñandejára ne renohẽ pégui, upéva rehe ha'e ndéve pejapo haguã péicha.
Ha'e he'i ramo nanderejaseiha nde rayhúgui ndéve ha nde róga ñemoñarépe, ovy'águi pene ndive,
emboja inambi okẽre ha embokua alénape. Péicha oikóta ne rembiguái ramo oikove aja pukukue. Péicha avei ejapo ne rembiguái kuñávare.
Ani repyta nde py'aro repoi haguére ne rembiguáigui. Ha'e niko omba'apo ndéve 6 áño pukukue ha chupe reme'ẽva'ekue mbyterénte pe reme'ẽvagui peteĩ mba'apohárape. Ha upéi avei Tupã Ñandejára nde rovasáta opa mba'e pejapóvape.
Emboyke Tupã Ñandejárape guarã opa ovecha ha vaka ra'y ypykue mácho. Ani remomba'apo umi vaka ra'y térã reñapĩ umi ovecha ra'y ypykue.
He'u umíva nde rogagua ndive opa áño revy'ávo Tupã Ñandejára renondépe oñemomba'e guasuhápe chupe.
Ha umi ne rymba hetyma karẽ ramo térã hesatũ ramo térã nahesãi porãi ramo, ani reikuave'ẽ Tupã Ñandejárape.
Ikatu re'u nde rógape. Opavave ikatu ho'u upéva, ipotĩva ha ipotĩ'ỹva, ho'uháicha guasu kuña térã guasu mácho.
Ha ani re'u huguy. Ýicha uvei eñohẽ yvýre.
Pa'ikuéra Leví ñemoñare ndoguerekói ijyvy tee Israel retãme. Upéva rekovia, imba'erã hína opaichagua mba'e kuave'ẽ ha mymbajuka oñekuave'ẽva Ñandejárape.
Noñeme'ẽi chupekuéra yvy, hetã ñemoñarépe oñeme'ẽháicha. Ñandejára voi hína imba'erã, ha'e he'i haguéicha.
Ojejuka ramo vaka térã ovecha Ñandejárape guarã, imba'erã hína ko'ãva: ilómo, hañykã ha ipy'akue.
Imba'erã avei trígo, kaguy ha ñandyry tenondere ha lána tenondere oñeñapĩ ramo ovecha.
Tupã Ijára oiporavo Leví ñemoñarépe, opa Israel ñemoñare apytégui, oĩ haguã henondépe ha oikuave'ẽ haguã chupe mymba juka ha'e ha ita'ýrakuéra opa ára peguarã.
Oime raẽ levíta ikatu ou oime raẽ táva Israel guágui, oñandu ramo ouseha pe táva oñemomba'e guasuhápe Ñandejára,
ha upépe ikatúta oikuave'ẽ Ñandejárape levítakuéra upépe guáicha.
Toñeme'ẽ avei chupe pe tembi'u retakue oñeme'ẽva pa'ikuérape ha ta imba'e avei pe itúva ohejava'ekue chupe.
Peikévo pe yvýpe Tupã Ñandejára ome'ẽtava peẽme, ani pejapo umi mba'e nde vaipa jepéva ojapóva umi tetãgua oikóva upépe.
Ani pejuka pene mitãnguéra ha pehapy tatápe pende altar ári; ha ani peheja pene retãgua ojapo imba'e ñemi oikuaa haguã pe ojekuaa'ỹva térã ojehútava, térã opaje apo,
térã ojapo hapicha rehe ipaje, térã oho mba'e ñemi kuaaha, térã espíritu ha omanova'ekue ãngue ndive oñemongetáva rendápe.
Cháke Tupã Ñandejára ndaija'éiete hína umi tetãre ojejapohápe mba'e ko'ãichagua ombojeguarúva chupe ha upéva rehe omosẽ ohóvo chupekuéra pene renonderãgui peẽ peguahẽvo.
Ani pejei mba'evéicha ramo Tupã Ñandejára rembiapoukapýgui. Peẽ pende reko johéi pyreva'erã Tupã Ñandejára renondépe.
Pe yvy peiketahápe, umi tetãgua iñe'ẽ rendu mba'e ñemi kuaaha ha paje apohápe, Tupã Ñandejára katu ndoipotái peẽ pejapo umi mba'e.
Umíva rendaguépe Tupã Ñandejára oiporavóta pende apytégui peteĩ maranduhára cheichagua ha chupe pene ñe'ẽ renduva'erã.
Peẽ pende aty ramo guare yvyty Horeb renondépe, pejerureva'ekue ani haguã Tupã Ñandejára oñe'ẽ jey peẽme ha ani haguã pehecha jey pe tata guasu, pekyhyjégui pemano ramo guarã.
Upérõ Tupã he'iva'ekue chéve: Ndareíri okyhyje hikuái.
Aiporavóta ijapytéguikuéra peteĩ maranduhára ndeichagua. Ha'éta chupe upe he'iva'erã ha he'íta Israel ñemoñarépe opa mba'e che aipotáva ojejapo.
Opa umi ndoikuaaséivape mba'eve ha'e he'ívagui, aporandúta hembiapokuére.
Ha oĩ ramo peteĩ maranduhára he'íva che rérape upe che nda'éiva, térã oñe'ẽva tupãnguéra rérape, omanóta.
Ikatu mba'éko peje: “Mba'éicha piko roikuaáta pe ha'e he'ívapa Ñandejára ñe'ẽ térãpa nahániri?
Peteĩ maranduhára oñe'ẽ ramo Ñandejára rérape ha pe he'íva ndoikói, upéva ndaha'éi Ñandejára ñe'ẽ. Pe maranduhára oñe'ẽ ijeheguínte ha ani pekyhyje chugui.”
Pesẽvo peñorãirõ haguã, pehecha ramo ou ikavajukuéra, ikárro ha hetaveha pende hegui umi oúva peẽme, ani pekyhyje. Oĩ hína pene ndive Tupã Ñandejára pene renohẽva'ekue Egíptogui.
Ñorãirõ oñepyrũ mboyve, peteĩ pa'i toho tenonde ha te'i peẽme:
“Kuimba'e Israel, pehendu kóva! Peikéta ñorãirõme ágã. Ani avave ipy'a mirĩ térã oñemondýi chuguikuéra.
Peteĩ kuimba'e ojuka ramo ojapose'ỹ rehe peteĩ hapichápe oiko vai'ỹva'ekue ndive, ikatu okañy peteĩ umi távape ha oiko upépe kyhyje'ỹre.
Ñamoĩ chupe: Mokõi kuimba'e oho ramo oñondive ojepe'a apóvo ha peteĩ ohachea aja pe hácha osẽ hi'ývagui ha ojuka hapichápe, pe oporojukava'ekue ojapose'ỹ rehe ikatu okañy peteĩme ko'ã távagui ha oiko upépe kyhyje'ỹre.
Pe tape ipuku ramo, ikatu peteĩ upe omanova'ekue génteva omyengoviase pe oporojukava'ekuépe, pochy pópe omuña, ohupyty ha ojuka chupe reiete; nomanóiva'erã niko, ku ndoiko vaíriva'ekue oñondive araka'eve.
Upévare ha'e peẽme pemboyke haguã mbohapy táva oñekañyha.
Tupã Ñandejára ombotuichave ramo pende yvy he'i haguéicha pende rukuéra ypykuépe ojapotaha ha ome'ẽ rire peẽme opa pe yvy he'iva'ekue ome'ẽ taha,
upérõ peiporavoveva'erã mbohapy táva oñekañy haguãme. Ha'e ome'ẽta peẽme ko yvy pejapo ramo Tupã Ñandejára rembiapoukapy ame'ẽva peẽme ko árape, pehayhu ramo Tupã Ñandejárape ha peiko ramo ha'e oipotaháicha.
Pendyrýta ramo peteĩ távare, peñe'ẽ raẽ upepegua ndive toheja peike porãnte peñorãirõ'ỹre.
Pene moguahẽ ramo, topyta hikuái pene rembiguái ramo ha tomba'apo peẽme guarã.
Ha umi kuimba'e pe táva pegua noñeme'ẽséi ramo ha oñorãirõse, pemongora itáva ha upéicha pendyry hese.
Tupã Ñandejára ome'ẽvo peẽme pe táva, peike pejukávo opa kuimba'e.
Kuña, mitã, mymba upépe oĩva ha opa imba'éva topyta peẽme pene mba'erã. Tupã ome'ẽ hína umíva peẽme.
Pejapo upéicha táva opaichagua rehe mombyry oĩva peimehágui.
Ha umi táva oĩva opa umi tetãme Tupã Ñandejára ome'ẽva peẽme pene mba'erã, upépe peikévo pejuka opavavépe, ani peheja avave oikove.
Pehundipaite mba'e kuave'ẽ ramo Ñandejárape guarã opa hitíta, amorréo, cananéo, ferezéo, hevéo ha jebuséo he'i haguéicha peẽme.
Pejuka umíva ani ha'ekuéra pene moñuhã pene mopu'ãvo Ñandejára rehe. Cháke ojapoukáne avei peẽme opa umi mba'e ivai etéva ojapóva itupãnguérape guarã.
Ha pemongora ramo umi itáva peñemomba'e haguã hesekuéra, ani peity umi yva máta, ipuku ramo jepe upe ñemongora. Pe'u hi'a ha ani peity imáta. Umi yva máta niko ndaha'éi kuimba'e pende rehe ija'e'ỹva, pehundi haguã umíva.
Ikatu peity umi ndahi'áiva, ha pembojo'ávo imátakuéra pejupi hi'ári ha pejapyhara pe korapy jere peike haguã peñemomba'e pe távare.”
Oĩ ramo omendáva ha upéi ndohayhuvéi hembirekópe hese ojuhu haguére mba'e ipotĩ'ỹva, tohai ikuatia ha pévape te'i opoiha chugui ha tome'ẽ chupe. Upéicha tomondo.
Pe kuña omenda jey ramo,
ha pe kuimba'e avei, ndohayhuvéigui, ome'ẽ ikuatia hai ha omondo chupe,
térã omano chugui iména mokõiha, iména tenondere ndaikatúi omenda jey hese. Chupe guarã pe kuña rehe ojáma potĩ'ỹ. Hese omenda jey ramo, Tupãme ombopochýta. Ani pemomarã upe tetã ome'ẽva'ekue Tupã peẽme.
Peteĩ kuimba'e omenda ramóva ani oñemondo ñorãirõháme térã ojejokuái itáva rembiapópe. Topyta hógape upe áño ombovy'a haguã hembirekópe.
Reiporuka ramo oime raẽ mba'e nde rapichápe, ani rejerure chupe hekovia ijita trígo myangu'iha. Upéicha rejapo ramo niko rejeruréta chupe hekove voi.
Israel ñemoñare oñemomba'e ramo hapicha rehe ha ogueraha ramo hembiguairã, térã ome'ẽ haguã tembiguái ramo, tojejuka. Péicha opáta pende apytégui koichagua ñaña.
Oĩ ramo ikuru vaíva, tojapo he'íva pa'ikuéra. Ha tojapo che ha'e hagueichaite.
Pene mandu'áke pe ojapova'ekue rehe Tupã María rehe pejúvo Egíptogui.
Reiporuka ramo peteĩ mba'e nde rapichápe, ani reike hógape reraha haguã upe he'iva'ekue ome'ẽtaha hekovia,
epyta okápe ha tome'ẽ ndéve ha'e.
Imboriahu ramo upe kuimba'e, ani reke ijahoja ome'ẽva'ekue ndéve reheve.
Pyhare vove eme'ẽ jey chupe. Upéicha ha'e nde rovasáta ha rejapóta iporãva Tupã Ñandejára renondépe.
Ani avave ojopy vai mboriahu ndive ha omomba'apo rei chupe, taha'e Israel ñemoñare, taha'e mombyrygua oikóva pende apytépe.
Kuarahy oike mboyve eme'ẽ chupe hembiapokue repy, ha'e imboriahúgui. Péicha nde'imo'ãi nde rehe mba'eve Ñandejárape ha ndojamo'ãi nde rehe angaipa.
Ani ojejuka pe túva ta'ýra rembiapo vaikuére, térã pe ta'ýra itúva rembiapo vaikuére. Upe hembiapo vaíva tojejuka iñangaipáre.
Ani reipe'a mombyrygua ha tyre'ỹgui imba'éva. Kuña imenave'ỹvape reiporuka ramo, ani reipe'a chugui mba'eve.
Pene mandu'áke tembiguái hague peẽ Egíptope, ha Tupã Ñandejára pene renohẽ. Upévare ha'e omoĩ peẽme ko'ã tembiapoukapy.
Nde trígo remono'õ aja, opyta ramo nde hegui peteĩ aty, ani reho jey ipiári. Topyta mombyrygua, tyre'ỹ ha kuña imenave'ỹvape guarã. Rejapo ramo péicha, Tupã Ñandejára nde rovasáta ha osẽ porãta ndéve opa mba'e.
Nde olívo máta rembokacha ramo, ani rehasa jey reipo'o hi'a hakã rehe opytáva. Eheja umíva mombyrygua, tyre'ỹ ha kuña imenave'ỹvape guarã.
Ha nde parral'a remono'õ ramo, ani rehasa jey nde parralty rupi. Hi'a hembýva eheja mombyrygua, tyre'ỹ ha kuña imenave'ỹvape guarã.
Ani pende resarái peẽ tembiguái hague Egíptope. Upévare amoĩ peẽme ko'ã tembiapoukapy.
Peñemohenda ramo pe yvýpe Tupã Ñandejára ome'ẽtava peẽme,
peraha chupe pende ajakápe pende koga'a tenondere upe ha'e oiporavo haguépe oñemomba'e guasu haguã chupe.
Peñemboja pa'i rendápe ha peje chupe: —Che ha'e ko'ágã Tupã che Jára renondépe aikéma hague pe yvýpe Ñandejára he'i hague ore rukuéra ypykuépe ome'ẽtaha oréve.
Pa'i toipyhy upe ajaka chupe reme'ẽva ha Tupã Ñandejára altárpe toheja.
Upérõ eréta Tupã Ñandejára renondépe ne ñe'ẽ: “Che rukuéra ypykueva'ekue mbovymi araméo ovaháre oikóva ha Egíptope oho opyta. Upépe oñemboheta ha oiko chugui tetã mbarete.
Egiptogua ojopy vai ore ndive ha ore hegui oiko tembiguái ijára ñarõva.
Upérõ rojerure Tupã ore Járape ou haguã ore pytyvõ. Ha'e ohendu ore sapukái ha ohecha mba'éichapa rojejopy vai.
Oiporu ipyapy mbarete, ojopypaite Egiptogua ndive opaichagua ñembyepoti pochy ha mba'e rechapyrã reheve, ha péicha ore renohẽ ipo guýgui,
ha ore reru ko yvy porãme, ýicha osyryhápe kamby ha eíra.
Upévare aru chupe che koga'a tenondere osẽva ko yvýgui Ñandejára ome'ẽva'ekue chéve.” Upérõ emoĩ Tupã Ñandejára renondépe nde ajaka ha eñesũ upépe.
Upéi epu'ã revy'a haguã opa mba'ére Tupã Ñandejára ome'ẽva ndéve ha nde róga ñemoñarépe. Ha pene ndive tovy'a opa umi levíta ha mombyrygua oikóva pende apytépe.
Áño mbohapy oguahẽvo, eme'ẽ 10gui peteĩ pe nde kóga águi levíta, mombyrygua ne retãme oikóva, tyre'ỹ ha kuña imenave'ỹvape oĩva nde reikohápe, ho'u haguã hyguãtã meve.
Upérõ ere Tupã Ñandejárape upéicha: “Amboyke kuri che remitỹnguégui 10gui peteĩ ame'ẽ haguã levíta, mombyrygua che retãme oikóva, tyre'ỹ ha kuña imenave'ỹvape nde ere haguéicha, ha ajapo ne rembiapoukapy.
Mba'eve nda'úiva'ekue che pehẽngue manóme ambyasy aja, avei mba'eve nda'úiva'ekue oja ramo che rehe ky'a, avei mba'eve omanova'ekuépe naikuave'ẽi, ha ajapopaite nde ere haguéicha, Tupã che Jára.
Ema'ẽ kena nde róga marangatu yvága peguágui, ore rehe ha ne retã Israel rehe, ha ehovasa ko yvy porã, ýicha osyryhápe kamby ha eíra, reme'ẽva'ekue oréve rejapo haguã ne ñe'ẽ ore rukuéra ypykuépe reme'ẽva'ekue.”
Ko árape Tupã Ñandejára he'i ndéve rejapo haguã opa hembiapoukapy hekoitépe ha nde py'aite guive.
Ere kuri Tupã añónte nde Jaraha ha rejapotaha opa hembiapoukapy, ne ñe'ẽ rendúvo chupe opa ára reikove aja.
Ko árape avei Tupã Ñandejára nde rereko hetãgua ramo ome'ẽ haguéicha ndéve iñe'ẽ, ha oipota rejapopaite hembiapoukapy.
Nde hegui ojapóta upe tetã tuichavéva yvy ári. Remomba'e guasúta, remoherakuã mombyrýta chupe ha ndéta hetã tee marangatúva Tupã Ñandejárape guarã, ha'e oñe'ẽ me'ẽ haguéicha.
Upérõ Moisés ha myakãhára Israel ñemoñare, he'i opavavépe: —Pejapo opa tembiapoukapy ame'ẽva peẽme ko árape.
Pehasa rire y Jordán mboypýri peike haguã pe yvy Tupã Ñandejára peẽme ome'ẽtavape, pemoñembo'y ita guasu ha kálpe pemomorotĩ.
Ha umi itápe pehai opa umi tembiapoukapy. Ha peike rire pe yvy porãme, ýicha osyryhápe kamby ha eíra, Tupã he'i hague pende rukuéra ypykuépe ome'ẽtaha peẽme,
peime ramo y Jordán mboypýri, pemoñembo'y opa umi ita yvyty Ebálpe ha'eháicha peẽme ko'ágã ha kálpe pemomorotĩ.
Ha pemopu'ã upépe altar. Upe altarã peiporu ita fiérrope oñekytĩ'ỹva.
Opa umi altárpe Tupã Ñandejárape pemopu'ãva, peiporu ita oñekytĩ'ỹva. Peikuave'ẽ upépe mymbahapy,
ha mymbajuka joaju rehegua ha pevy'a Tupã Ñandejára renondépe.
Ha umi ita oñemomorotĩva rehe pehaiva'erã ikatu haguãicha ojelee porã opa umi ñe'ẽ oĩva Tupã rembiapoukapýpe.
Ha upéi Moisés ha pa'i levítakuéra, he'i opavavépe:
—Israel ñemoñare, pejapysaka che ñe'ẽre. Ha'éva peẽme pehendu porã: Ko árape oiko pende hegui Tupã retãgua. Pe ha'e he'íva pejapova'erã, hembiapoukapy ame'ẽva peẽme, pejapopaite oĩhaichaite.
Upérõ Moisés oñe'ẽ péicha Israel ñemoñarépe:
Pehasa rire y Jordán mboypýri, umi Israel ñemoñare oĩtava yvyty Garizímpe oje'e aja upe jehovasa hembiapo porãva ohupytyva'erã, ko'ãvata hína: Simeón, Leví, Judá, Isacar, José ha Benjamínkuéra rehegua.
Ha umi oĩva yvyty Ebálpe oje'e aja jeharu ho'ava'erã umi iñañávare, ko'ãvata hína: Rubén, Gad, Aser, Zabulón, Dan ha Neftalíkuéra rehegua.
Ha levítakuéra osapukái hatãta he'ívo ko'ã ñe'ẽ:
Ñandejára tombojeharu ojapóvape tupã gua'u ra'ãnga ita, yvyra térã ita vera ñemboyku pyrégui ha oñongatu omomba'e guasu ñemi haguã, upéva ombopochýgui Tupãme.’ Ha opavave te'i: “Ta upéichake!”
Tombojeharu omomarãvape itúva térã isýpe. Ha opavave te'i: “Ta upéichake!”
Tombojeharu oguerovávape hóga yke rehegua yvy rembe'y, omonda haguã chugui ijyvy. Ha opavave te'i: “Ta upéichake!”
Tombojeharu ombojavývape hape ohecha'ỹvape. Ha opavave te'i: “Ta upéichake!”
Tombojeharu oipe'ávape imba'éva mombyrygua, tyre'ỹ térã kuña imenave'ỹvagui. Ha opavave te'i: “Ta upéichake!”
Tombojeharu omomarãvape itúva oikóvo ikuña ndive. Ha opavave te'i: “Ta upéichake!”
Tombojeharu mymbápe oipyhýva. Ha opavave te'i: “Ta upéichake!”
Tombojeharu heindy ndive oñenóvape, taha'e itúva guio taha'e isy guio. Ha opavave te'i: “Ta upéichake!”
Tombojeharu oñenóvape hembireko sy ndive. Ha opavave te'i: “Ta upéichake!”
Tombojeharu guasu apípe oporojukávape. Ha opavave te'i: “Ta upéichake!”
Tombojeharu ojukáva viru rehe hembiapo vai'ỹvape. Ha opavave te'i: “Ta upéichake!”
Tombojeharu ndojapóivape ko'ã tembiapoukapy ha ndoikuaaséivape chugui mba'eve. Ha opavave te'i: “Ta upéichake!”
Amoĩta ágã pene renondépe upe ikatútava peiporavo. Pene mandu'a ramo hese umi tetãme Tupã Ñandejára pene mosarambi hague rupi,
peẽ ha opa pene ñemoñare peikose jey ramo Tupã rape rupi, pejapo jey ramo pende py'aite guive hembiapoukapy ko'ágã peẽme ame'ẽva,
Tupã Ñandejára pende poriahurerekóta. Ha pende gueru jeýta opa tetãgui pene mosarambi haguégui.
Pene sarambi ramo jepe yvy apýra ruguaite rupi, Tupã Ñandejára pene mbyatypa ha pende reru jeýta,
ikatu haguã peiko jey oiko haguépe pende rukuéra ypykue. Peiko porãve ha pende retavéta chuguikuéra.
Tupã Ñandejára omoĩta iñe'ẽ me'ẽ pende py'a ha pene ñemoñare py'ápe, ikatu haguã pehayhu chupe pende py'aite guive ha peikove.
Opa umi jeharu Tupã omondóta pende rehe ija'e'ỹvare, pene mbohasa asy ha ojopýva pene ndivére.
Pene ñe'ẽ rendu jeýta chupe, pejapo jeýta opa hembiapoukapy ame'ẽva peẽme.
Tupã Ñandejára pende rovasáta opa mba'e pejapóvape, pende ra'y ha pene rymba hetáta, ha pende kokue koga'águi henyhẽta. Ovy'áta pende rovasávo ovy'a haguéicha pende rukuéra ypykuépe ohovasávo.
Peẽ katu pene ñe'ẽ renduva'erã chupe, pejapopaitévo hembiapoukapy ko ikuatiápe ojehaíva oĩháme ñeheko mbo'e ha'e ome'ẽva. Ha Tupã rape rupi peiko jeyva'erã pende py'aite guive.
Ko tembiapoukapy ame'ẽva peẽme ko'ágã, ndaha'éi peteĩ mba'e hasyetereíva térã ikatu'ỹva pehupyty.
Noĩri yvágape peje haguã: “Mávapa ohóne yvágape ogueru ñandéve ikatu haguã ñahendu he'íva ha jajapo?”
Noĩri avei yguasu mboypýri peje haguã: “Mávapa ohóne yguasu mboypýri ogueru ñandéve ikatu haguã ñahendu he'íva ha jajapo?”.
Nahániri, hi'aguĩeterei pende hegui: Oĩ pene ñe'ãme ha pende jurúpe. Pejapo katu!
Amoĩ pene renondépe ivai ha iporãva, jeikove ha ñemano, peiporavo haguã.
Pejapo ramo Tupã Ñandejára rembiapoukapy peẽme ame'ẽva, pehayhu ramo chupe ha pehendu ramo iñe'ẽ, pejapo ramo opa hembiapoukapy, peiko porãta ha oikóta pende hegui tetã guasu. Tupã Ñandejára pende rovasáta pe yvy ko'ágã peiketahápe.
Ndapejaposéi ramo ha'e he'íva, ndapeikuaaséi ramo chugui mba'eve ha pemomba'e guasúrõ tupãnguérape,
ta'e porã mandi peẽme ko'ágã: Peñehundi etéta. Ndapeikoaremo'ãi pe yvy oĩvape Jordán mboypýri ha peiketahápe ko'ágã.
Amoĩ peẽme pene renondépe mokõi tape, peiporavo: upe jeikove térã ñemano, Tupã rovasa térã jeharu. Amoĩ yvága ha yvy mba'e rechaha ha renduha ramo mba'eichagua tapépa peiporavóta. Peiporavóke jeikove rape, nde, nde ra'y ha neñemoñarekuéra peikove haguã.
Pehayhúke Tupãme. Ha'e Ñandejára. Pene ñe'ẽ rendúke chupe ha ani pejei chugui. Upéicha peikove pukúne pe yvýpe he'iva'ekue ome'ẽtaha pende rukuéra ypykuépe: Abraham, Isaac ha Jacob.
Moisés he'ive Israel ñemoñarépe:
—Arekóma 120 áño ha ndaikatumo'ãvéima aike térã asẽ. Ha upéi ave, Ñandejára he'i chéve ndahasamo'ãi Jordán mboypýri.
Tupã Ñandejára ohóta pene renonderã, ohundíta pene renondépe umi tetã, ha omosẽta chupekuéra. Josué hína pe ohasátava pene renonderã he'i haguéicha Ñandejára.
Ñandejára ojapóta hesekuéra ojapo haguéicha amorréokuéra ruvicha guasu Sihón ha Og ha hetãnguérare, ha'e ohundiva'ekue.
Ñandejára omoĩta chupekuéra pende pópe ha pejapóta hesekuéra ha'e hagueichaite.
Pejepytaso ha pende py'a guasúke! Ani peñemondýi térã pekyhyje chuguikuéra, Tupã Ñandejára ohógui ne ndive: ndojeimo'ãi nde hegui ha nanderejamo'ãi. Ani rekyhyje térã reñemondýi.
Upéi Moisés ohenói Josuépe, ha he'i chupe opa Israel ñemoñare renondépe: —Ejepytaso ha nde py'a guasúke! Nde reikéta ko tetãgua ndive pe yvýpe Ñandejára he'iva'ekue itúvakuéra ypykuépe ome'ẽtaha, ha nde reme'ẽta chupekuéra imba'erã.
Ñandejára ohóta ne renonderã, ha'e oĩta ne ndive; ndojeimo'ãi nde hegui ha nanderejamo'ãi. Ani rekyhyje térã reñemondýi.
Moisés ohai kuatiáre ko tembiapoukapy ha ome'ẽ pa'i levítakuérape ogueraháva Ñe'ẽ me'ẽ karameguã, ha avei opa Israel ñemoñare myakãhárape.
Ha Moisés he'i chupekuéra: —Ohasa rire jepi 7 áño, Jeheja rei árape, oñembyarete aja Enramáda guýpe jeiko,
oñembyaty ramo opa Israel ñemoñare Tupã Ijára rendápe upe ha'e oiporavo haguépe oñemomba'e guasu haguã chupe, ehenduka ko tembiapoukapy opa Israel ñemoñarépe.
Embyaty opavave: kuimba'e, kuña, mitã, mombyrygua oikóva pende apytépe, ohendu haguã, ojepokuaa haguã iñe'ẽ rendúvo Tupã Ñandejárape ha ojapo haguã opa umi ñe'ẽ ko tembiapoukapy pegua.
Ha pende ra'ykuéra ndoikuaáiva gueteri ohendúta ha ojepokuaáta iñe'ẽ rendúvo Tupã Ñandejárape peikove aja upe yvýpe peiketahápe pereko haguã pene mba'erã, y Jordán mboypýri.
Ñandejára he'i Moiséspe: —Hi'aguĩma nde ára paha. Ehenói Josuépe ha peju Jotopa Rógape, ta'e chupe hembiaporã. Moisés oho Josué ndive Jotopa Rógape.
Ha Ñandejára ojechauka chupekuéra peteĩ arai ñembo'ýpe oñemoĩva okẽme.
Ha Ñandejára he'i Moiséspe: —Péina niko remanótama ha ko tetãgua ohóta oñemboheko vai tupã mombyrygua rapykuéri umi tetãme ha'ekuéra oiketahápe. Che rejáta ha ojeíta pe ñe'ẽ me'ẽ ajapova'ekue hendivekuéragui.
Upe árape che pochy rendýta hendive, ahejáta chupekuéra ha añomíta chuguikuéra che rova. Hetaeterei mba'e ivaíva ojehúta chupekuéra. Ohecha kuaáta opa umi mba'e ouha hi'ári naimevéigui hendivekuéra.
Che katu añomíta che rova upe árape opa umi mba'e vai ojapova'ekue rehe ohóvo tupãnguéra rapykuéri.
Ehai ko'ágã ko che purahéi. Upéi embo'e Israel ñemoñarépe ha topurahéi. Upéva topyta mba'e mombe'upy ramo ambojovakévo Israel ñemoñarépe.
Che araha ramo chupekuéra pe yvy osyryhápe ýicha kamby ha eíra, añe'ẽ me'ẽ haguéicha itúvakuéra ypykuépe ame'ẽtaha, ha ha'ekuéra okaru porã ha oñemongyra rire oho ramo tupã ambuekuéra rapykuéri, omomba'e guasu chupekuéra ha chéve che apo'i ha opyrũ iñe'ẽnguére.
Ha ohupyty ramo chupekuéra hetaite mba'e ivaíva, ko purahéi ombojovakéta chupekuéra, ndopytamo'ãigui tesaráipe ha oĩta iñemoñarekuéra jurúpe. Aikuaa porã hína pe ha'ekuéra ko'ágã voi ombojýmava iñakãme, araha mboyve pe yvy añe'ẽ me'ẽ haguépe chupekuéra.
Ha Moisés ohai upe árape ko purahéi ha ombo'e Israel ñemoñarépe.
Ha upéi he'i Josué Nun ra'ýpe: —Ejepytaso ha nde py'a guasúke! Nde reraháta Israel ñemoñare upe yvýpe che añe'ẽ me'ẽ hague chupekuérape, ha che aiméta ne ndive!
Ohaipa rire peteĩ kuatiáre opa umi ñe'ẽ ko tembiapoukapy pegua,
Moisés he'i levítakuéra Ñandejára Ñe'ẽ me'ẽ karameguã oguerahávape:
—Peraha ko kuatia ojehaihápe tembiapoukapy. Pemoĩ Tupã Ñandejára Ñe'ẽ me'ẽ Karameguã ykére. Upépe opytáta mba'e mombe'upy ramo ne mbojovake ramo Ñandejára.
Aikuaa porã hína nde reko pu'ã ha reikoseha ne akã rehénte voi. Ko'ágã aikove aja pende apytépe, pende reko pu'ãite ramo, ko'ýte peichaguáta hína peẽ amano rire!
Pembyaty che renondépe opa myakãhára pene ñemoñarépe ha mba'e haihárakuérape, ta'e chupekuéra ko'ã ñe'ẽ, amoĩvo mba'e rechaha ha renduha ramo yvy ha yvága.
Aikuaa porã, amano rire peñeme'ẽtaha teko añáme; pejeíta ko tapégui amoĩva peẽme ha oúta pende ári ivaíva, pejapo haguére ivaíva Ñandejára renondépe pembopochývo chupe pene rembiapo vaikuépe.
Upéi opa Israel ñemoñare renondépe Moisés he'ipaite opa umi ñe'ẽ ko purahéi pegua.
Pejapysakáke yvága, añe'ẽ ramo,pehendúke yvy, ñe'ẽ osẽva che jurúgui.
Amáicha tojehekuavo che remimbo'e, ysapýicha to'a upe ha'éva, oky vevýi ramo guáicha ñana ári, ama pororóicha kapi'ipépe.
Arosapukáitagui Ñandejára réra: Pemomorã Tupã Ñandejárape!
Ha'e ñane mo'ãhára, hembiapokue ndaijojahái, hape heko joja. Ha'e Tupã jeroviaha, naiñañái, ipo joja, na ipo karẽi.
Oñembyai umi ha'e omoñemoñava'ekue imarã'ỹva, ñemoñare ahẽ ha ipo karẽva.
Péicha piko remyengovia Ñandejárape, tekove tavyrai ha akã ne? Ndaha'éi piko nde ru ha nde apohare? Ha'e upe nde apo ha ne mombaretéva.
Ne mandu'áke umi ára yma guarére, ema'ẽ umi áño rehe ojoapykuéri, eporandu nde rúpe tomombe'u, ha umi itujávape te'i ndéve.
Upe Yvatetegua omboja'o ramo guare tetãnguéra, ha ome'ẽ peteĩ-teĩ Adán ra'ýpe hetãrã, ha omoĩ tetã rembe'ykuéra, oma'ẽvo Tupã ra'ykuéra retakuére.
Ñandejára pehẽngue ha hetãgua hína Jacob, ha'e oiporavova'ekue imba'erã.
Ojuhu chupe yvy ojeiko'ỹháme, yvy perõ tymba guahúgui henyhẽva. Oñañuã, omongaru, hese oñangareko hesa ra'ỹicha.
Taguato guasu omokyre'ỹháicha ita'ýrakuéra, oveve hi'árikuéra, upéicha ha'e oipyso ipepo, ohupi ha ogueraha ipepo ári.
Ñandejára añoite hendaguãme chupe ogueraha, ndaipóri hendive tupã ambue.
Chupe ombohasa yvyty ári, yva ka'aguýpe chupe omongaru, eíra ita pa'ũgui osẽva ho'uka ha itatýpe omopu'ã chupe olivoty.
Kesu pyahu vakágui, ovecha kamby, ovecha ra'y kyrakue reheve; ovecha mácho Basán pegua, ha kavara mácho, trígo iporãvéva ha parral'a rykue pytã.
Okaru Jacob ha hyguãtã, Jesurún ikyra ha isaraki, (nde kyra, revupa rei, ha nde pire overa). Omosẽ Tupã Ijapoharépe, ojapo'i imo'ãhárape oipe'áva chupe jejopy vaígui.
Omohendague chupe tupã ambue ndive, hembiapo ahẽme ombopochy rendy chupe.
Omymbajuka añáme, ndaha'éi Tupãme, tupãnguéra oikuaa'ỹvape, ipyahúva, oguahẽ ramóvape, pende rukuéra ypykue omomba'e guasu'ỹva'ekue.
Reapo'i mo'ãhárape ne moingova'ekue, reñembyesarái Tupãgui nemoñemoñava'ekue!
Ñandejára ohecha, ha ipochy rendýpe omosẽ ita'ýra ha itajýrakuérape.
He'i: “Añomíta che rova, jahecha mba'épa oiko chuguikuéra! Umíva hína ñemoñare ahẽ, ta'ýra jeroviaha'ỹ.
Che mohendague tupã'ỹva ndive, che mbopochy rendy ita'ãnga reípe. Che avei amohendaguéta chupekuéra tetã'ỹva ndive, ambopochy vaíta chupekuéra tetã ojejapóva ndive.
Hendýma che pochy rata, ha ohapýta pe yvy, omanóva oĩháme rugua peve, ombokusuguéta yvy ha hi'akuéra, yvyty pyenda jepe ohapypáta.
Hi'árikuéra ivaíva ambojo'áta, che hu'ykuéra hese apoipáta.
Ñembyahýigui ikuepaite oiko joáta, akã nundu ha mba'asy vai asãi hesekuéra okarúta, tymba ñarõ rãi ha mbói pohã vai hesekuéra amondóta.
Oka guio kyse puku omyasãita tyre'ỹ, táva ryepýpe oñemanóta kyhyjégui. Ho'áta peteĩcha mitã rusu ha kuñataĩ, mitã kambu ha tuja akã rapatĩ.”
Ha'e kuri: “Ikatuva'erã mo'ã yvy tĩmbo chuguikuéra ajapo, ha ahapo'o yvy árigui oikove'ỹ haguã hesekuéra mandu'a.
Ndahejaséinte umi hese ija'e'ỹva ojererovu ipu'aka haguére che retãguáre, ha he'i: ‘Ore pyapy mbaretépe rojapo, ndaha'éi Ñandejára ojapóva hesekuéra.’
Umi tetãnguéra itavyrai, ndoguerekói iñakãme mba'eve.
Iñarandu rire, ohecha kuaava'erã mo'ã upe oha'arõva chupekuéra.
Mba'éicha piko ikatúta peteĩnte omuña 1.000 kuimba'épe, térã mokõi 10.000 rehe ipu'aka? Ndohecha kuaái piko Imo'ãhára hague upe ohejáva chupekuéra, Ijára hague upe ome'ẽva ipópekuéra?
Imo'ãhára ndaha'éi ñane mo'ãháraicha, ha ñande rehe ija'e'ỹva oikuaa porã hína upéva.
Iparralty, Sodoma parralty, ha Gomorra remitỹngue hína umíva. Parral'a ipohã vaíva umi hi'a, ha apesã iróva iñapesã;
mbói pohã vai hína ikaguy, mbói chini pohã oporojukáva.
Opa ko'ã mba'e ambohyru aína ha areko mba'e jeguáicha iñongatupy
Che mba'e hína pe ñemyengovia ha jehepy me'ẽ, ágã ipysyrỹi ramo guarã. Hi'aguĩma hína ñerundi ára, oguahẽmbaitéma pe oha'arõva chupekuéra.
(Ñandejára ojapóta heko jojáva hetã ñemoñarépe, oiporiahurerekóta hembiguáikuérape). Ohechátagui ikuepaitemaha, ndaipóri veimaha ijapytépekuéra tetãguára térã tembiguái.
Upérõ he'íta: Mamo piko oĩ pene tupãnguéra, umi Mo'ãhára peñemo'ã haguépe,
ho'úva jepi pene mymbajuka kyrakue ha pene kaguy kuave'ẽ? Topu'ãna ha ta pende pe'a ivaívagui ko ha'ekuéra pene mo'ãva!”
Pehecháma ko'ágã che, che añoiteha, che ykére ndaiporiha ambue Tupã. Che upe ame'ẽva ñemano ha jeikove che voi pe aporokutu ha aporomongueráva, (ha ndaipóri oporope'ava'erã che poguýgui).
Che amopu'ãta yvágare che po, ha ha'éta: Che aikove opa árape guarã.
Ahãimbe'e ramo che kyse puku jajái, ha Cheté ambojovake amyengoviáta che rehe oñemoĩvape, che rehe ija'e'ỹvape aikuaaukáta.
Che hu'ykuéra tuguýpe amonga'úta, che kyse puku so'ógui hyguãtãta. Omano ha oñemyakãsãva ruguykuépe, che rehe oñemoĩva avuku akãnguépe.
Tetãnguéra! Perohorýke hetã ñemoñarépe, ha'e omyengoviágui hembiguáikuéra ruguýre, omyengoviágui hese ija'e'ỹvape, ha omopotĩtagui ijyvy ha hetã ñemoñarépe.
Moisés oho Josué Nun ra'y ndive ha omoñe'ẽmbaite ko purahéi opa Israel ñemoñarépe.
Moisés he'ipa rire ko'ã ñe'ẽ Israel ñemoñarépe,
he'i chupekuéra: —Pejapysakáke ko'ã ñe'ẽ rehe peẽme ko árape ame'ẽva mba'e mombe'upy ramo. Peheko mbo'e pende ra'ykuérape ojapo haguã ko tembiapoukapy.
Ndaha'éi ñe'ẽ rei peẽme guarã; pype oĩ hína pende rekove, ha ha'e rupi peikove pukúta pe yvýpe perekótava pene mba'erã pehasávo Jordán mboypýri.
Upe árape voi Ñandejára he'i Moiséspe:
—Ejupi Abarimgua yvyty Nébope oĩva Moab retãme, Jericó rovái, ha emaña Canaán yvýre ame'ẽva Israel ñemoñarépe imba'erã.
Pe yvyty rejupitahápe remanóta ha rehóta reñembyaty nde rehegua ndive, nde ryke'y Aarón omano haguéicha yvyty Hórpe ha oho oñembyaty hesegua ndive,
nderejeroviái haguére che rehe Israel ñemoñare renondépe Meriba ykuápe, Cadéspe, yvy ojeiko'ỹha Sínpe ha nderehechaukái haguére che reko marangatu Israel ñemoñarépe.
Upévare mombyrýguinte rehecháta ha ndereikemo'ãi pe yvýpe ame'ẽtava Israel ñemoñarépe.
Kóva hína jehovasa, Moisés kuimba'e marangatu ohovasa hague Israel ñemoñarépe, omano mboyve.
He'i: Ñandejára Sinaígui ou. Chupekuéra guarã Seírgui osẽ, Yvyty Parángui ohesape, ha ou 10.000 imarangatúva ndive, tembiapoukapy tata guigua ipo akatúpe.
Nde rehayhúva ore rukuéra ypykuépe, opa imarangatúva nde pópe oĩ. Ha'ekuéra oñesũ joa ne renondépe peteĩ-teĩme oguahẽ ne ñe'ẽ.
Peteĩ tembiapoukapy oheja oréve Moisés, Jacob aty guasu rembireja.
Jesurúnpe oĩva'ekue mburuvicha guasu, oñembyaty ramo tetã myakãhára, Israel ñemoñare oñondive.
Toikove Rubén, tomano'ỹ araka'eve, ikuimba'ekuéra imbovy ramo jepe!
Judá peguarã kóva he'i: Ehendu, che Jára, Judá ñe'ẽ, ha eisãmbyhy chupe hetã gotyo. Ipópe ha'e oñemo'ãne, hese ija'e'ỹvagui remo'ã ramo.
Levípe guarã he'i: Eme'ẽ Levípe nde Urim,kuéra, ha ne Tumimkuéra nde jeroviahápe, reipy'a ra'ãva'ekue Masápe, rejuavy hague ykua Meribápe,
upe he'iva'ekue itúva ha isýre: “Ndahechái chupekuéra.” Ityvýrakuérape ndoikuaáiva, ha ita'ýrakuérare nopenái. Ojapógui ne rembiapoukapy, ha ombyajégui ne ñe'ẽ me'ẽ.
Ha'ekuéra oheko mbo'e ne remimbo'e Jacóbpe, ha ne rembiapoukapy Israélpe, oikuave'ẽ insiénso ne renondépe, ha mymbajuka hekopegua nde altárpe.
Ehovasa, ore Jára pe imba'éva, ha erohory hembiapokue. Ejajúra mopẽ umi hese oñemoĩvape ha hese ija'e'ỹvape, ani haguã opu'ã.
Benjamínpe guarã he'i: Ñandejára chupe ombojerovia, ijyke rehe oiko py'a guapýpe, hese oñangareko mante, ha oiko ijyvyty pa'ũme.
José peguarã he'i: Ñandejára ijyvy ohovasa: Chupe guarã pe yvágagui oúva iporãvéva: pe ysapy ha y hypyete oĩva yvy ruguápe.
Áño pegua koga'a iporãvéva, ha mes pegua yva iporãvéva.
Yvyty yma guare pegua hi'a tenondere, ha yvypu'ã opave'ỹva yva iporãitéva.
Iporãnguete yvy ha opa ipype oĩvagui, ha Javoráipe oikóva jehovasa, to'a José akã ári, tyvýra apytépe ojeporavóva.
Tóro ra'y ypykuéicha ojajaipa, tóro saite ratĩ umi hatĩ; umívape ondyry umi tetãre yvy apýra peve. Umíva hína umi 10.000 Efraín ñemoñare ha umi 10.000 Manasés ñemoñare.
Zabulón ha Isacárpe guarã he'i: Evy'áke Zabulón umi resẽha rupi, ha nde Isacar nde rekohápe.
Ohenói umi tetã mombyry ñemoñarépe, ombyaty chupekuéra ijyvytýpe, oikuave'ẽ heko pegua mymba juka, oguenohẽgui y guasúgui mba'e repy, ha hembe'ýpe oñemíva mba'eta.
Gad peguarã he'i: Tojererohory ombotuichavéva Gádpe! Jaguaretéicha oñemombe, ohetyma'o ha oñakã'o.
Iporãnguete reheve opyta, upe mburuvicha mba'erãva chupe oñeñongatu, ha oiko chugui hetãgua myakãhára, ojapo pe Ñandejára ojapoukáva, Ha Israel ñemoñare ndive heko joja.
Dan peguarã he'i: Dan hína león ra'y Basángui opóva.
Neftalí peguarã he'i: Neftalí oñembojeroviaitéva, Ñandejára rovaságui henyhẽva, kuarahy reike ha yvy gotyo ohupyty imba'erã.
Aser peguarã he'i: Tojehovasa Aser ta'ýrakuéra apytépe, toñembojeroviave tyvýrakuéragui, ñandyry olívope ipy tombojahu.
Ta fiérro ha vrónse nde táva rokẽnguéra, ha nde rekovéicha tojepyso puku ne mbaretekue.
Ndaipóri avave Jesurún Tupãichagua, yvágare oikóva ne pytyvõ haguã ha arai ári oguapýva.
Tupã opa ára oikovéva ne mo'ãhára, ipópe nde rerekóva, ne renonderãgui omosẽ nde rehe ija'e'ỹva, ha he'i: Ehundíke!
Israel oiko kyhyje'ỹre, Jacob ñemoñare oikóta trígo ha kaguy hetahápe, opa'ỹháme ysapy.
Vy'a pavẽ Israel! Mávapa ndéicha? Ñandejára ivaívagui ne pysyrõ, ha'e upe omo'ãva ñorãirõháme nde rete, ha'e hína pe kyse puku nde pópe ojajáiva! Nde rehe ija'e'ỹva ne moñuhãséta, ha nde hesekuéra repyrũta.
Moisés ojupi Moab pegua yvy ojeiko'ỹhágui yvyty Nebo, Pisgá ru'ã megua, Jericó rovái, ha Ñandejára ohechauka chupe opa pe yvy Galaad guive Dan peve,
Opa Neftalí, Efraín ha Manasés yvy, opa Judá yvy kuarahy reike pegua yguasu peve,
Négueb, táva pindoty Jericó ñu, Sóar peve.
Ha Ñandejára he'i chupe: —Kóva hína pe yvy ame'ẽ hague che ñe'ẽ Abraham, Isaac ha Jacóbpe ha'évo: ne ñemoñarépe ame'ẽta. Aheja rehecha nde resa tee rupi, ndereikemo'ãigui upépe.
Upépe omano Moisés, Ñandejára rembiguái, Moab retãme he'i haguéicha Ñandejára.
Oñotỹ chupe ñúme, Moab retãme, Bet-Peor rovái. Avave ko'ágã peve ndoikuaái ityvy renda.
Moisés oguereko 120 áño omano ramo. Hesãi gueteri ha hesapyso porã.
Israel ñemoñare ojahe'o hese ha oñemonde ao vosakuépe 30 ára pukukue Moab yvy ojeiko'ỹháme. Péicha omboty umi jahe'o ára Moisés rehe.
Josué Nun ra'y henyhẽ arandúgui, Moiséspe omoĩ haguére ipo hese. Israel ñemoñare iñe'ẽ rendu chupe, Ñandejára he'i haguéicha Moisés rupi.
Araka'eve nopu'ãi Israélpe maranduhára Moisés joguaha. Ñandejára ha Moisés oñe'ẽ ramo ojuecha jepi.
Ndaipóriva'ekue ha'eichagua Ñandejára ojapouka ramo guare chupe opa umi mba'e techapyrã Egipto retãme, Faraón, hembiguái ha hetã guáre,
ha pe pyapy mbarete ha poromongyhyje Moisés oiporuva'ekue opa Israel ñemoñare renondépe.
Ha'e avei che jupe: “Ko'ágã ahecháta mba'épa oiko avy'a ramo, teko porã ame'ẽta che jupe”. Upéva nipo tavy reko porúnte avei ra'e!
Ha ajuhu, japukáva ra'e tarováguinte ha vy'a katu ndaha'éi mba'eve.
Che apytu'ũ arandu meme, aha'ãse mo'ã kaguýpa che mopu'ã, ha ajeity ipype aikuaa potávo, upévapa pe mba'e iporãvéva yvypórape guarã, oikove mbykymi aja ko arapýpe.
Heta mba'e tuicháva ajapo. Chéve guarã ajapouka óga guasu-guasu, areko parralty che mba'e teéva.
Ajapo che kokuerã ha añotỹ ipype opaichagua yvyra rakã hi'áva.
Ajoko ysyry ambo'y porã haguã umi yvyra añotỹva;
ajogua tembiguái kuñáva ha kuimba'éva ha areko ave imongakuaapy che rógape voi oikove ypyva'ekue; areko avei vaka ha ovecha, hetaiteve oimeraẽva che mboyve oĩva'ekue Jerusalénpegui.
Ambyaty heta óro ha pláta, mba'e reta oguerekova'ekue ambuekuéra mburuvicha ha ambue henda rupi guare ave. Areko opurahéiva, kuñáva ha kuimba'éva, areko opaichagua vy'a ha heta che kuña. ,
Yvypóra imomba'e guasuhava'ekue che, ha umi che arekóva, hetaiteve umi che mboyve guare oguerekova'ekuégui Jerusalénpe. Upéi ave, arandu ndacherejái.
Ajaposéva ajapómi, nambotovéiva araka'eve oimehaichagua vy'a. Avy'a che py'aite guive opa che rembiapóre ha upe vy'a upéva che repyme'ẽ.
Añemoĩ upéi añamindu'u umi ajapova'ekuére, hasyva'ekue chéve ijapo ha ahecha kuaa tavy reko poru reinteha opa mba'e, jajekoséva ramo guáicha yvytu, ha ndaiporiha mba'eve iporãva ko arapýpe.
Upéi añemoĩ ahesa'ỹijo mba'épa pe arandu, pe tovatavy ha pe výro. Mba'e nipo ojapovéne pe mburuvicha ramo oikóva che rire, che ajapo'ỹva'ekue?
Ha ajuhu arandu iporãveha výrogui, iporãveháicha ára sakã pytũgui.
Iñarandúva oiporu porã hesa, yvypóra katu oiko pytũguýpe. Ha upépe ahecha maymávape oha'arõha peteĩ mba'énte,
ha ha'e che jupe: “Ivýrovape oha'arõva, che ra'arõ avei chéve, aipórõ, mba'épe iporã chéve pe arandu. Upéva jepeve jatavy poru rei!
Ha avave naimandu'amo'ãi araka'eve iñarandúvare ha ivýrovare ave; ára ohasa ha ohasávo opa mba'égui oiko tesarái, ha iñarandúva ha ivýrova omano peteĩcha.”
Ipahávo aguero'yrõ tekove, opa mba'e oikóva ko arapýpe opẽ jeýnte che rehe. Añetehápe, opa mba'énte tavy reko poru rei, ojejokose ramo guáicha yvytu!
Ipahávo aro'yrõ, ndacha'evéi avei mba'etaite ajapova'ekue ko árape ahejapaiteva'erã jeýnte ajapova'ekue ko arapýpe, ahejapaiteva'erã jeýnte che rekoviarépe.
Ha peteĩ mba'e oikova'erã katuete: upe che rekoviare, taiñarandu térã taivýro, oñembojárava'erã opaite arandu ha ñeha'ãme ahupytyva'ekuére ko arapýpe. Opa mba'énte voi tavy reko poru rei!
Ahechávo umi ajapova'ekue ko arapýpe, ambyasy amba'apo hetaite hague,
oime niko omoĩva'ekue arandu, mba'e kuaa ha heta mba'e ohasava'ekue hembiapópe, oheja haguã jeýnte opa mba'e pe nomba'apóiva'ekue ohupyty haguãme. Ha upéva ha'e tavy reko poru rei ha ñeporomboheko joja'ỹ nde tuicháva!
Ipahápe, mba'e piko yvypóra oguenohẽ pe hetaite omba'apógui ha hetaite ojepy'apýgui ko arapýpe?
Oikove aja pukukue oiko asy, ipohýi chupe tekove; pyhare jepe ndopytu'úi iñapytu'ũ. Ha upéva avei tavy reko poru rei!
Mba'e porãve ojapova'erã yvypóra, okaru ha omboy'u, ha ovy'a porã hembiapokuére, ajuhu niko upéva avei ouha Tupãgui.
Máva piko ikatu okaru ha ovy'a ndaha'éi ramo ha'e rupi?
Jahecha Tupã ome'ẽha arandu, mba'e kuaa ha vy'a umi ha'e ohecha porãvape; umi heko ky'ávape katu, oheja oñakã rapu'ã ha ombyaty heta mba'e, ome'ẽ haguã upéi umi ha'e ohecha porãvape. Kóva avei tavy reko poru ha yvytu jokose!
Ko arapýpe opa mba'e hi'ára; opa mba'e oikóva peguarã oime hi'ára:
Ára ojeikove ypy haguã ha ára oñemano haguã, ára oñeñemitỹ haguã ha ára oñemono'õ haguã temitỹngue.
Oime ára ojeporojuka haguã ha ára oñeporomonguera haguã. Peteĩ ára oñembyai haguã ha peteĩ ára ojejapo haguã
Ára oime haguã opukáva. ára oime haguã hasẽva. Ára oñembyasy haguã omanóva ha ára oñeime haguã vy'ápe.
Ára oñemyasãi haguã ita ha ára oñemono'õ haguã. Ára oñeañuã haguã ha ára ojejei haguã ojuehegui.
Ára oñeñeha'ã haguã ha ára ojeheja haguã ojejapóva. Ára oñeñongatu haguã ha ára oñemombo haguã.
Ára oñemondoro haguã ha ára oñembovyvy haguã Ára oñekirirĩ haguã ha ára oñeñe'ẽ haguã
Ára mborayhúpe guarã Ha ára ro'yrõme guarã. Ára ñorãirõme guarã ha ára ñorãirõve'ỹme guarã.
Mba'épa oguenohẽ yvypóra hetaite omba'apo haguégui?
Ahecha kuaa pe mba'e pohýi omoĩva Tupã yvypórape omotĩndy haguã.
Ha'e, hi'árape porã, opa mba'e ojapo iporãva; omoĩ avei yvypóra akãme mba'e pave'ỹ ndaikatúi ramo jepe oikuaapa Tupã ojapova'ekue ha ojapova'erã.
Che aikuaa yvypórape iporãvevaha ovy'a ha oiko porã,
jakaru ha ñamboy'u ramo ha jahecha ramo ñane mopu'ãha ñane rembiapokue niko, Tupã ome'ẽgui ñandévente.
Ha aikuaa avei, opa mba'e Tupã ojapova'ekue, opa ára guarãma opytava'erãha. Ndaipóri oñembojoapy haguã térã ojepe'ava'erã chugui: Tupã ojapo upéicha, henondépe ojejavy haguã.
Ndaipóri oĩva oĩ'ỹva'ekue yma ha mba'eve ndaipóri chéne oĩ'ỹmava. Tupã rupive yma guare oiko jey ko'ágã.
Ahecha kuaa avei ko arapýpe oĩha teko ky'a, ha ñaña oĩva'erã mo'ãháme teko joja ha teko potĩ.
Upévare ha'e, Tupã ombojovakeva'erãha heko potĩvape ha heko ky'ávape oimégui ára opa mba'e oikóvape ha opa mba'e ojejapóvape.
Ha'e avei, yvypóra reko rehegua, Tupã oha'ãha yvypórape ohecha kuaa haguã ha'ekuéra tymba ka'aguyichaha.
Ja'e porãsérõ guarã, yvypóra kuimba'e ha kuña ha tymba ka'aguy peteĩcha opa; kóva ha amóva omano peteĩcha, ha peteĩchante tekove pytu opavavépe guarã. Ndaipóri kuña ha kuimba'e oguerekóva tymba ka'aguy oguereko'ỹva: opa mba'e tavy reko poru rei,
ha maymáva oho opyta peteĩ hendápe; yvytĩmbógui ijapo pyre maymáva, ha yvytĩmbópe ojevypa jeyva'erã.
Mávapa ikatu he'i yvypóra ágã oho añeteha yvágape, ha tymba ka'aguy ágã ohoha yvyguy pypukúpe?
Ahecha kuaa ndaiporiha mba'eve iporãvéva yvypórape guarã, oiko porãgui imba'apo repykuére, upéva niko upe chupe ohupytýva, avave ndoguerumo'ãi chupe ohecha haguã mba'épa oiko omano rire.
Ama'ẽ upéi umi jejopýre, ko arapýpe oikóva. Ha ahecha umi ojejopýva hasẽha ha ndaipóri ombohoryva'erã chupekuéra; umi ijopyha oity hesekuéra mbarete ha ndaipóri ombopy'a guapýva chupekuéra.
Upévare ha'e, umi omanova'ekue iñangapyhyveha oikovévagui;
umi oikove ypy'ỹva gueteri jepe, oĩ porãve omanóva ha oikovévagui ndohecháigui gueteri ñaña oĩva ko arapýpe.
Ahecha avei, oñemba'apo heta ramo ha oñesẽ porã upe mba'apópe, upéva ogueruha jerekose vai oporomopu'ãva oñoakãre, ha upéva avei tavy reko poru rei ha yvytu jokose.
Oje'e niko: “Itavýva ombojuasa ijyva ha oñembyai ha'e voi”
Che katu ha'e: “Iporãve repytu'u sa'imi, ne kane'õve rangue rejokoségui yvytu.”
Ajerévo che yképe, ahecha ambue tavy reko poru rei ko arapy pegua:
peteĩ karia'y ha'eñóva, iñirũ'ỹva, ta'ýra'ỹva ha ipehẽngue'ỹva, araka'eve ndopytu'úiva ha naikane'õiva oma'ẽ haguã hetaite mba'e oguerekóvare, ha oñeporandu'ỹva: “Avápe guarã piko amba'apoitei? Mba'eha piko ndaiko porãi?” Upéva avei tavy reko poru rei ha peteĩ mba'e pohýi.
Mokõi iporãve peteĩgui, hetave mba'e oguenohẽ mba'apógui.
Pe peteĩ ho'a ramo, pe mokõiha omopu'ã jey chupe. Ha to'amína pe ha'eño oikóva, ndaipóri chéne avave omopu'ãva chupe!
Upéi ave, mokõi oñeno ramo oñondive, mokõivéva ndairo'ýi;
ha'eñóva rehe ikatu oime ipu'akáva; mokõi ramo katu, ikatuve ojepytaso. Ha upéi ave, inimbo ipo mbohapýva ndosói oimeháicha rei.
Ha upéi katu, iporãve mitãrusu mboriahu iñarandúva, mburuvicha guasu tuja itavývagui, kóva ndoheja véima oñeñemoñe'ẽ chupe.
Jepevénte pe mitãrusu ombyekoviátava hína mburuvicha guasu oĩvape, ojupi ra'e yvyrakua guive mburuvicha ramo, térã mboriahuha guive, ahecháva yvypóra oipytyvõha chupe.
Ha heta ramo jepe umi ipo guýpe oguerekótava, umívape ha iñemoñarekuérape nomyangapyhymo'ãi. Ha upéva avei tavy reko poru rei ha yvytu jokose.
Rehóvo Tupaópe eñangareko nde jehe; reikuave'ẽ rangue ime'ẽmby umi ivýrovaicha, ohecha kuaa'ỹva ojapoha ivaíva, eñemboja rejapo haguã Tupã he'íva.
Ko yvy ári oime avei peteĩ mba'e vai oĩ etéva yvypóra apytépe, ahecha haguéicha.
Oime ome'ẽha Tupã hetaite mba'e hepy ha iporãva ha araka'eve ndoguereko'ỹi oipotáva guive, ha ndohejái chupekuéra ohasa porã heseve, ambue ohasa porã umi mba'e reta reheve. Kóva avei tavy reko poru rei ha añetehápe ñarombyasyva'erã!
Peteĩ kuimba'e ikatu oime ita'ýra 100 ha oikove puku; ha jepevénte oikove puku, ndovy'ái añete ramo iporãvare, ha ku noñeñotỹi ramo omano rire, che ha'e, mitã membykuare jepe iporãveha upe kuimba'égui.
Upe mitã niko ikatu opa rei, ho'a pytũguýpe, mamo héra ojekuaa'ỹtahápe,
ha ndohechamo'ãi ramo jepe kuarahy ha ndoikuaamo'ãi mba'eve, opytu'uvétante jepe upe kuimba'égui
toikove jepe ra'e 2.000 áño, ha jepevénte upéicha ndohasa porãi oguerekóvare. Ha amo ipahápe opaite mba'e oho peteĩ hendápe!
Yvypóra omba'apo ha omba'apo okaru haguã, ha araka'eve nahyguãtãi.
Iñarandúvapa mba'e oguereko oguereko'ỹva pe itavýva, ndaha'éi ramo umi mba'eta oikuaáva ogueropu'aka haguã hekove.
Iporãve upe ojecháva umi akãmente oiméva rovái. Ha upéva avei tavy reko poru rei, yvytu jokose.
Pe ko'ágã oĩva, yma guivéma héra, ha ojekuaa mávapa.
Peteĩ mba'e añete; ñe'ẽ hetahápe heta výro rei; ha mba'eve noñerenohẽi upévagui.
Ha ja'e porãsérõ guarã, avave ndoikuaái mba'épa iporãve yvypórape guarã pe oikove mbykymi aja, tavy reko poru reíva. Hekove ohasáne kuarahy'ãicha, ha mávapa oime he'iva'erã chupe mba'eta oikótava ko yvy ári ha'e omano rire?
Terakuã porãiporãve tyakuã porãgui.Iporãve oñemanoha áraojeikove ypyha áragui.
Iporãve ojeho omanovahápe, vy'ápe jeho peguágui; pe mano niko yvypóra paha, ha umi oikovéva imandu'ava'erã mo'ã.
Tasẽ iporãve pukágui, ikatu oime ombovái nde rova, upéicha avei, ojapo porã nde py'áre.
Iñarandúva imandu'a omanova'erãháre, itavýva katu ohova'erãha ovy'ávo.
Iporãve ñande ja'o iñarandúva, ñande rerohory rangue itavýva.
Itavýva puka ojogua ñana piriri tatápe, ha umíva avei tavy reko poru rei.
Mbarete ombotavyrai iñarandúvape, ha jehepyme'ẽ ñemi ombyai heko.
Iporãve oñemohu'ã tembiapo oñeñepyrũ ramóva'erãgui. Iporãve reha'arõ kuaa, nde py'a guasuva'erãrõ.
Aníke nde pochy reítei, upéva itavýva reko.
Ani reñeporandu mba'érepa ára ohasava'ekue iporãve, upéva ndaha'éi porandu kuaa.
Pe arandu iporã ko yvy ári oikovévape guarã, ha iporãve omoirũ ramo chupe tembirejakue.
Arandu niko oporopytyvõ pirapiréicha avei, arandu tuichave jepe omoingove rupi herekohápe.
Ema'ẽ porã Tupã ojapova'ekuére. Mávapa ikatu omyatyrõ pe ha'e omokarẽva'ekue?
Iporã javérõ ndéveke evy'a ha ivaírõ katu ejepy'a mongeta opa mba'énte ouha Tupãgui, ha yvypóra araka'eve ndoikuaaiha mba'épa oha'arõ chupe tenonderã.
Opaite ko'ã mba'e che ahecha ko che rekove tavy reko poru reípe; oime omanóva, jepeve imarangatu, ha heko añáva oikove pukúva, jepeve iñaña.
Ani nderekojojaeteitei ha ani ave ndekatupyryetei. Maerã piko nde voi reñehundíta?
Ani reiko iñaña vaicha ha ani ave rehasa ivýrovaicha. Maerã piko ñamanóta hi'ára mboyve?
Iporãve rejopy hatã kóva, repoi'ỹre amóvagui. Tupãme ombojeroviáva osẽ porãne opa mba'épe.
Arandu omombareteve iñarandúvape, mburuvicha táva guasúpe omombarete ramo guágui.
Jepevénte upéicha, ndaipóri avave ko yvy apére ojapo porã tapiáva opa mba'e ha heko ky'a'ỹva araka'eve.
Ani rehendútei opa mba'e oje'éva, upéicha ramo ne rehendúi chéne oñe'ẽ vai ramo nde rehe ne rembiguái.
Jepénte nde ave, reikuaa porã reína, hetave jey reñe'ẽ vai hague nde rapicháre.
Opaite ko'ã mba'e ahesa'ỹijo arandúpe, ha'eva'ekue niko añeha'ãtaha che arandu; ha ahecha kuaa upéva noĩriha che pópe.
Opa mba'e mombyry che pógui. Hypyeterei ha avave ndaikatúi oikuaa!
Upépe añemoĩ añeha'ã che arandu haguã, ahesa'ỹijo aheka mba'épa oime opa mba'e ryepýpe. Ha ahecha kuaa ivaiha ñande tavy, ha peteĩ tarova rekoha ñande výro.
Ajuhu peteĩ mba'e irovéva manógui: upéva hína pe kuña ne moñuhãva mborayhúpe ha ne ñapytĩva ijyvápe. Tupã oguerohorýva ndo'ái chéne ipype, heko ky'áva katu, ho'áne iñuhãme.
Añeha'ãvo aikuaa haguã mba'épa he'ise opa mba'e, che, Ñemoñe'ẽhára, ahecha kuaa
ne'ĩra gueteriha ajuhu pe añetehápe ahekáva! Ajuhu peteĩ kuimba'e heta apytépe, peteĩ kuña katu ndajuhúi heta kuña apytépe.
Peteĩ mba'e añónte ajuhu: Tupã ojapo porã hague yvypórape, ha yvypóra katu ombyai hekove.
Aváiko ikatu oñembojoja iñarandúvare? Aváiko oikuaa mba'épa he'ise ha maerãpa oĩ opa mba'e? Arandu ohesape yvypóra rova; omoingoe pe hova ha iporãve.
Ejapo mburuvicha guasu he'íva; tupã rovake niko reme'ẽva'ekue ne ñe'ẽ upevarã.
Ani rejeítei henondégui pya'eterei. Ani reikétei mba'e vaípe, cháke ha'e ikatu ojapo ojaposéva.
Mburuvicha guasu he'íva amo ipahápe ojejapova'erã, ha avave ndaikatúi he'ívo chupe ojapóvare mba'eve.
Mburuvicha ñe'ẽ ojapóvape ndojehúi chéne mba'eve ivaíva, ha pe iñarandúva oikuaa araka'épa ha mba'éichapa ojapova'erã.
Añetehápeko oime araka'épa ha mba'éichapa ojejapova'erã opa mba'e ojejapóva. Pe tuichave mba'éva katu yvypórape guarã,
pe araka'eve ndoikuaái ojehutaha, ha ndaipóri avave omomaranduva'erã chupe.
Ndaipóri oguerekóva ipópe jeikove ojoko haguã, ha ndaipóri avei oguerekóva ipópe ñemano. Avave ndaikatúi oñemboykévo ko ñorãirõ opa'ỹgui. Heko añávare noñangarekomo'ãi heko añangue.
Opaite ko'ã mba'e ahecha, aikévo aikuaaha'ã opa ojejapóva ko yvy apére ha mba'e kuaa oguerekóva yvypóra ojapo haguã ivaíva hapicháre.
Ahecha avei mba'éichapa yvypóra iñañava'ekue, oiko mombyryva'ekue tupaógui, ojererohory oñeñotỹha ára, ha upe táva guasu mba'e vai ojapo haguépe, avave naimandu'avéi hese upe rire. Ha upéva ndojekuaái mba'érepa.
Ndojejokói ramo oiko javete mba'e vai ha oñenupã ijapohare, yvypóra oimo'ã ikatúnte ojapo pe ivaíva.
Ha upéicha ojehecha, umi heko ky'áva ha heko ky'ánte ohóvo, oikove puku. (Aikuaa jepe che, umi ombojeroviáva Tupã ha oñesũva henondépe oiko porãha;
ha umi mba'e vai apoha katu oiko asy ha pe hekove ohasa kuarahy'ãicha, nombojeroviáigui Tupã).
Ha péicha ojehecha ko yvy ape ári mba'éichapa umi imarangatúva oiko asy mba'e vai apoha ramo guáicha, ha mba'e vai apoha oiko porãva imarangatúva ramo guáicha. Ha che ha'e, ko'ã mba'e avei ndahekorãiha!
Upévare aime vy'áre. Ha mba'e porã ojapova'erã yvypóra, okaru, omboy'u ha ovy'a, upéva añoite niko hemby chupe hembiapokuégui, ohasa aja pukukue hekove Tupã ome'ẽva chupe ko yvy ári.
Añeha'ã ñeha'ãve aja pukukue aikuaa ha ahecha haguã opa mba'e ojejapóva ko yvy ape ári —oguahẽ peteĩ ára ndaikatuveiha ojeke—,
upépe ahecha kuaave yvypóra ndaikatuiha oikuaa añetévo Tupã rembiapo ha opa oikóva ko yvy ári. Oñeha'ãve ramo jepe oikuaa haguã, ndoikuaái chéne; pe iñarandúva he'i ramo jepe oikuaaha, añetehápe ndoikuaái.
Opaite ko'ã mba'épe ajeity ikatu haguéicha, ha ajuhu imarangatúva ha iñarandúva rembiapo oĩha Tupã pópe. Mba'eve ndoikuaái yvypóra mborayhúgui ha ja'e'ỹgui, oguereko ramo jepe hesa renondépe.
Amo ipahápe, opavavépe oha'arõ peteĩ mba'énte, heko jojáva ha heko joja'ỹva, imarangatúvape ha heko añávape, heko potĩvape ha heko ky'ávape, iñe'ẽme'ẽvape ha ome'ẽ'ỹvape.
Upéva niko pe mba'e vai ojehúva ko yvy ári: pe maymávape oha'arõ peteĩ mba'énte. Upéi ave, yvypóra akã henyhẽ mba'e vaígui; tovatavy ipu'aka iñapytu'ũre oikove aja pukukue, ha amo ipahápe, oñeñotỹ haguãmema!
Oha'arõve pe ojehejáva oikove ohóvo, jagua oikovéva niko iporãve jaguarete omanova'ekuégui.
Hi'arietegua, oikovéva oikuaa omanova'erãha, omanóva katu ndoikuaái mba'eve ha ndaipóri mba'eve iporãva'erã chupekuéra, ojeitýgui tesaráipe.
Upépe opáma ohayhúva, ija'e'ỹha ha opa mba'e oñandúva, ha araka'evéma ndoguerekomo'ãvéi mba'eve ojapóva ko arapýpe.
Néike aipórõ! Evy'a pe mba'e re'úvare ha pe kaguy remboy'úvare, Tupãme niko ombohory pe rejapóva.
Emonde opa ára ao morotĩva; tyakuã porã emoĩ ne akãre.
Evy'a pe kuña rehayhúvandi ha ehasa ko tekove, jaikuaa'ỹva maerãpa oĩ, Tupã ndéve ome'ẽva'ekuégui. Upéva añoitéko renohẽta upe hetaite remba'apo haguégui.
Ha opaite mba'e oĩva nde pópe rejapóvo, ejapo ñeha'ãme, pe yvykua rehotaha repytápe niko, ndojejapói mba'eve, nereimo'ãi mba'eve, ndereikuaái mba'eve ha nanearandúi.
Oime ahechaveva'ekue ko arapýpe: ndaha'eiha iñakuãva umi itenondéva oñaniháme, ha ndaha'eiha ipy'a guasúva umi osẽ porãva ñorãirõháme; iñarandúva nda opa árai oguereko ho'u arã, umi heta mba'e oikuaáva ndaha'éi upéva rehénte oñemoguahẽ porãva oimehápe; maymávante oñasãingo ipo'áre.
Upéi ave, avave ndoikauaái araka'épa oguahẽta chupe hi'ára; pira ojekutuháicha ha guyra ho'aháicha ñuhãme, upéicha avei yvypóra, oha'arõ'ỹhágui, ho'a jejopy vaípe.
Ahecha avei ko arapýpe peteĩ mba'e, chéverõ guarã, tuicha ñane mbo'e porãva,
tava'imi peteĩ, mbovy ipypeguáva, oho hi'ári peteĩ mburuvicha guasu imbaretéva, ha omopu'ã ijerére heta mba'e ñorãirõ haguã.
Ha upe távape oiko peteĩ tekove mboriahu iñarandúva, imba'e kuaápe ikatúva oporoguenohẽ jejopy vaígui ha avave naimandu'ái hese!
Jepevénte upéicha, che ha'e iporãveha ñane arandu ñande py'a guasu rangue, jepevémo imboriahúva arandu ndohecha kuaái avave ha ndojejapysakái he'ívare.
Oñehenduve iñarandúva ñe'ẽ mbegue katu, umi mburuvicha guasu ha itavýva sapukái vaígui.
Iporãve arandu mba'e porupy ñorãirõhámegui. Peteĩ ojejavy haguégui heta mba'e vai osẽ.
Peteĩ mberu re'õngue ineha ombyai pe mba'e ryakuã porã.Oñehenduve výro rei michĩvévaku arandu tuichavévagui.
Iñarandúva oho iporã haguã gotyo, itavýva katu ivai haguã gotyo.
Itavýva, ojapóvapente, ohechauka itavyha, jepevénte he'i oikóvo umi ambuénte itavyvaha.
Ipochy ramo ne ndive tetã sãmbyhyhára, ani nde py'a tarova; jejavy guasúpe guarã pohã oiko oikóva rejapyhy py'a guapýpe.
Ahecha kuaa peteĩ jejavy oikóva ko yvy apére, ha omoñepyrũva umi tetã sãmbyhyhára voi:
itavývape oñeme'ẽ hembiaporã hasyvehápe ha iñarandúvape katu výro reihápe.
Ahecha tembiguái oikóva kavaju ári ha mburuvicha guasu ra'ýpe yvy rupi, tembiguái ramo guáicha.
Yvykua ojapóva ipype ho'a. Apa'a omondoróvape mbói oisu'u.
Itáre omba'apóva ojehary ipype. Jepe'a ombo'íva ikatu oñekytĩ.
Hácha nahãimbevéi ramo ha noñehãimbe'evéirõ, hatã ojehacheava'erã. Iporãve ojejapo opa mba'e arandúpe.
Maerãpa iporã mbói mbojerokyha pe mbói oporosu'u ramo ojeroky mboyve?
Iñarandúva ñe'ẽ rehe ija'e maymáva, itavýva ñe'ẽ katu, chupe voi ogueraha ivaihápe;
oñepyrũ he'i výro rei memete ha ipahávo itavýva ñe'ẽ tuichavéva.
Itavýva oguereko katuete he'iva'erã! Ava piko ikatu he'i pe oikótava, ko avave oikuaa'ỹva tenondevevogua?
Itavýva ojejukauka mba'apópe, ha táva guasu rape jepe ndoikuaái.
Aichejáranga pe tetã oguerekóva huvicha guasúrõ peteĩ mitã, ha mamo mburuvicha guasu ra'ykuéra iko'ẽmbaha karu guasuhápe!
Ovy'áne upe tetã oguerekóva mburuvicha guasu imarangatúva, ha mamo tetã sãmbyhyhára okaruhápe tekotevẽ jave porã, imbarete jey haguã, ndaha'éi oka'u haguã!
Omba'apose'ỹva ári ho'a hóga ape, omba'apo'ỹva ári katu hóga voi.
Tembi'u oĩ jakaru haguã vy'ápe kaguy katu jarohory haguã jeikove, ha upevarã tekotevẽ pirapire.
Ani reñe'ẽtei mburuvicha guasúre ne akãme rei jepe. Ani reñe'ẽ vai pe imba'e retávare, reimérõ jepe ne año, cháke guyra oveve ha ikatúne oho omombe'u chupe.
Ýpe eity ne rembi'u;aremi rire rejuhúta.
Emboja'o nde rapichápe rerekóva ikatu háicha, ndereikuaái niko mba'e ivaívapa ikatúne ou ko tetã ári.
Arai iñanambusu ramo ama ho'a yvy ári. To'a yvyra ho'ahápe, yvatévo térã yvývo gotyo, upe ho'a haguépe upepete opytáne.
Oma'ẽva yvytúre noñemitỹi, ha oma'ẽva araíre nomono'õi.
Pe ndereikuaaiháicha mamópa oho yvytu, ha mba'éichapa oiko ypy mitã isy ryépe, upéicha avei ndereikuaái mba'épa ojapo Tupã, opa mba'e apoharéva.
Eñemitỹ pyharevekue ha ka'arukue eñemitỹ avei, ndojekuaáiko araka'etépa osẽ porãta hína, pe oñeñotỹ raẽva'ekuépa térãpa pe upe riregua, ỹrõ katupa mokõivéva osẽ porãta.
Iporã pe ára jekuaa, ha iporã ojehecha kuarahy;
ha ojeikove pukúta ramo jepe ha ojevy'áta umi mba'éreve, tekotevẽ ojekuaa pytũ avei ipukuva'erãha, ha opaite mba'e oúva tenonderãvévo tavy reko poru reiha.
Evy'áke, nde mitã rusu, ko'ágã ne resãiva; evy'a iporãvagui, ko'ágã ikatúva. Ejapo nde py'a oñandúva ha opa mba'e rehecháva, ne mandu'ánteke Tupã omba'e jerureva'erãha rejapova'ekuére.
Eipe'a nde jehegui jepy'apy ha mba'embyasy, iporãve ramo jepe mitãrusu rekove, tavy reko poru reínte avei.
Ne mandu'áke Tupã nde apoharére, ko'ágã ne mitãva ha ne'ĩra gueteri oguahẽ teko asy; ágãnte oguahẽne ára ere haguã: “Ára ahasáva ndoguerúi chéve vy'a.”
Ejapo ko'ágã ne'ĩrava gueteri ogue kuarahy, jasy ha umi mbyja ave, ha oĩva gueteri arai pe oky rire.
Oguahẽta ára umi mburuvicha guasu róga ñangarekoha oryryipávo ha oñesũvo umi ipy'a guasúva; mba'e ra'ỹi mongu'iha sa'i opytáne ha nomongu'ivéi chéne; umi oma'ẽva ovetã rupi, oñepyrũne ndohechavéi ohóvo.
Oguahẽvo upe ára, oñembotýne umi okẽ tape ári oĩva. Avati mongu'iha ryapu opáne ohóvo. Guyrakuéra opurahéine, ha noñehendúi chéne.
Umi yvateha oporomongyhyjéne, tapére katu oiméne oporombyaiséva. Mbokaja oñepyrũne ipoty, tuku oporomyangekóine ha katuáva naiporãvéi chéne. Yvypóra niko ohóma ouve'ỹ haguãgui, ha oñehendúma umi tape rupi hasẽ joáva imanóre.
Ne mandu'áke Tupã nde apoharére, ko'ágã ne'ĩrava oso nde rekove sã pláta guigua ha ojeka ku japepo óro guiguáva; ko'ágã ne'ĩrava ojeka ykua rembe'ýpe kambuchi ha ndosopái pe tukumbo y nohẽha.
Upéva riréku pe yvytĩmbo ojevýne yvýpe, yma guaréicha, ha ñane ágã oho jeýne Tupã rendápe, ko ha'éva ime'ẽhare.
Che, Ñemoñe'ẽhára, ha'e jey-jey: Tavy reko poru rei, tavy reko poru rei! Opa mba'e tavy reko poru rei!
Ha iñarandu javeve, upe Ñemoñe'ẽhára heta hetave arandu omoguahẽ tapicha yvypórape. Oñemoĩ avei oikuaaha'ã hetaeterei ñe'ẽnga ha omoĩ hendaguãme porã.
Ojapo ikatúva guive ojuhu haguã umi ñe'ẽ iporãvéva, oheja kuatiáre umi añeteguáva.
Popíaicha umi iñarandúva ñe'ẽ, ha oñembyaty porã rire katu, yvyra hakua ojekutu porã vaicha, peteĩ ovecha rerekua año omoĩva'ekue.
Pe oñerenohẽva chuguikuéra niko, ñemomarandu tuicháva. Kuatia jehai heta ndopái araka'eve, ha ñeha'ã heta ojekuaave haguã oporomokane'õ.
Ñe'ẽ opáma. Oje'eva'erã oje'epáma. Embojerovia Tupãme ha ejapo hembiapoukapy, upéva niko tembiaporã tuichave oguerekóva yvypóra.
Tupã ojeruréne ñandéve ñamombe'u haguã chupe opaite mba'e jajapóva, ivaíva térã iporãva, ha jepevénte ra'e jajapo ñemiháme.
Yma niko peẽ pemanova'ekue, tembiapo vai ha angaipa poguýpe.
Peikova'ekue opa yvypóra heko añáva oikoháicha, ha pejapo pe espíritu aña ruvicha yvytúre oikóva oipotahaícha, ha oguerekóva ipoguýpe umi Tupãme ohenduse'ỹvape.
Ha umívaicha niko opavavete jaikova'ekue ymave. Jaikova'ekue jaikoseháicha ha jajapo umi mba'e vai ñane akãme jarekóva. Upévare, Tupã ñane nupã pochyva'erã mo'ã, ñane rembiapo vaikue ojerureháicha, ambuére ojapo haguéicha.
Tupã katu, tuicha ñande poriahurerekógui ha tuicha ñande rayhúgui,
jaikove ramo jepe ku omanóva ramo guáicha ñane rembiapo vai haguére, ñane moingove jey Cristo ndive. Tupã imba'e porãgui peñepysyrõ.
Ha Cristo ndive voi ñane moingove jey, ha ñane mboguapy hendive yvágape.
Péicha ojapo ohechauka haguã umi ára oútavape mba'eichaitépa ñande rayhu ha mba'eichaitépa imba'e porã ñane ndive Cristo Jesús rupi.
Tupã imba'e porãgui ha peẽ pejeroviágui hese, peñepysyrõ.
Kóva ndaha'éi pende jehegui ikatúva pejapo, Tupã ome'ẽ rei peẽme.
Tupã niko pe ñande apóva, ha ñane mbojoajúvo Cristo ndive ñande apo ypyva'ekue jajapo haguã umi mba'e iporãva ha'e omoĩmava'ekue voi ñandéve.
Peẽ judio'ỹva peikove ypy guive, ha “ojeapi'o'ỹva” he'íva pende rehe umi judío (upéicha ha'ekuéra ojapógui ijehe) aníke pende resarái mba'eichaguápava'ekue peẽ.
Umíva umi árape peẽ peikova'ekue Cristo rehe'ỹ ha ndaha'éiva'ekue Tupã retãgua. Tupã ñe'ẽ me'ẽ napenderupytýiva'ekue ha avei umi mba'e ha'e he'iva'ekue ome'ẽtaha hetã guápe. Peikova'ekue ko yvy ári Tupã rehe'ỹ ha mba'eve ndaperekóiva'ekue peha'arõ haguã.
Ko'ágã katu, pejoajúvo Cristo ndive, peẽ mombyry peimeva'ekue Tupãgui ko'ágã peñemoaguĩ, pe huguy ha'e oñohẽva'ekue rupi.
Cristo voi niko ogueru ñandéve py'a guapy. Judío ha judío'ỹvagui ojapo peteĩ tetã, ha omano rupi kurusúre, oity pe tápia omomombyrýva chupekuéra ojuehegui.
Ha'e voi oheja rei umi judío rembiapoukapy. Péicha, judíokuéra ha judío'ỹvagui ojapo peteĩ mba'e ipyahúva ojoaju rupi hendive, ha ogueru chupekuéra py'a guapy.
Omano rupi kurusúre, ha'e ohundi pe a'e'ỹ oguerekova'ekue judío ha judio'ỹva ojuehe ha omoingo porã chupekuéra Tupã ndive. Mokõivégui ojapo peteĩ mba'e añónte.
Cristo niko ouva'ekue omoherakuãvo marandu porã, oguerúva py'a guapy opavavépe: peẽme judio'ỹvape mombyry peiméva Tupãgui, ha judíokuérape aguĩ oĩvape Tupãgui.
Cristo rupi niko opavave ikatu ñaguahẽ ñande Túva yvagapegua rendápe peteĩ Espíritu Santo rupi.
Upévare, peẽ ndaha'e véima tetã ambuegua, napeime véima yvy pene mba'e'ỹvape. Ko'ágã katu peẽ, peteĩ tetãnte Tupã mba'éva ndive, ha Tupã ñemoñare hína peẽ.
Peẽ niko, ku ógaicha oñemopu'ãva ita oñemboguapyva'ekue ári: umi apóstol ha maranduhárakuéra hína umi ita, ha Jesucristo voi pe ita tuichavéva.
Cristo rupi, pe óga opu'ã ha ojoajupa porã ojuehe opa hendápe, opu'ãmba peve ha oiko chugui Tupao marangatu oñemboykéva Tupãme.
Cristo rupi avei, peẽ pejoajupa opavave ndive oiko haguã pende hegui peteĩ Tupao Tupã Espíritu oiko haguã.
Upévare, che Pablo, añemyakãsã ha añemboty koty ypytũme Cristo Jesús rayhupápe, ha amba'apógui pende rehehápe, peẽ judío'ỹvare.
Pehendúmane ra'e Tupã imba'e porã rupi, ome'ẽ hague chéve amba'apo haguã pende apytépe.
Tupã oikuaaukava'ekue chéve umi mba'e ha'énte oikuaáva ha ojaposéva, amombe'úma haguéicha peẽme mbykymi.
Upéva pehechávo, pehecha kuaáta che aikuaaha umi mba'e Tupãnte oikuaáva Cristo rehegua,
ha avavépe ndojekuaaukáiva'ekue araka'eve. Ko'ágã katu, Tupã oikuaauka umíva umi mba'e, ijapóstol ha imaranduhárakuéra marangatúpe Ijespíritu rupi.
Upe mba'e Tupã ndoikuaaukáiva'ekue niko kóva: Marandu porã Cristo ogueruva'ekue rupi, Tupã ohenoiha opaichagua tetã guápe ha ohupytyka chupekuéra umi ha'e ome'ẽva'ekue imba'e teerã Israel guápe, peteĩcha oiko haguã hikuái peteĩ tete rehegua ramo ha opavave ohupyty haguã umi mba'e Tupã he'iva'ekue ome'ẽtaha.
Tupã imba'e porãgui che ndive ha che poriahurerekógui, ipokatu rupi che moĩ hembiguái ramo ko Marandu Porã amosarambi haguã.
Che niko che michĩve umi imichĩvéva apytégui, opa umi Tupã mba'évagui. Ha'e katu ome'ẽ chéve ajapo haguã ko mba'e tuichaitéva: Amoguahẽ haguã judio'ỹvape Marandu porã ha amombe'u haguã umi mba'eta ijojaha'ỹva oúva Crístogui.
Tupã oheja chéve aikuaauka haguã opavavépe mba'éichapa ojehúta pe mba'e ha'e ojaposéva ha ha'énte oikuaáva. Tupã, opa mba'e apohare, niko oguerekova'ekue kóva ñemiháme, avave oikuaa'ỹre ymaite guive.
Ko'ágã katu, Cristo iglésia rupi, opa umi yvategua ruvichakuéra oikuaáta mba'éichapa Tupã iñarandu ha upéva ojehechaha opa mba'épe.
Tupã ojapo kóicha ojapose haguéicha opa ára, ha ojapo Ñandejára Cristo Jesús rupi.
Ha Cristo rupi ha hese jajeroviágui, jeroviapópe ikatu ñeñemboja Tupã rendápe.
Upévare, ajerure peẽme ani haguã pene kangy che ahasa asýgui pende rehe, pevy'ava'erã katu uvei.
Upévare, añesũ Túva renondépe.
Ha'e rupi niko mayma yvágape oĩva ha tetãnguéra yvy arigua oikove.
Ajerure Túvape ome'ẽ haguã peẽme imba'e reta tuichaitégui pende py'a omombarete haguã Espíritu Santo rupi,
ha avei ajerure, pejerovia rupi Cristo rehe, ha'e oiko haguã pende py'apýpe, ha pende rekove oñembohapo mbarete haguã mborayhúpe.
Péicharõ peikuaáta opa umi Tupã mba'éva ndive mba'eichaite pevépa tuicha mborayhu Cristo oñandúva pende rehe.
Ajerure Tupãme, peñandu haguã peẽ upéva pe mborayhu, tuichavéva opaite mba'e ikatúvagui jaikuaa. Péicharõ, pene renyhẽtéta Tupãgui.
Ha ko'ágã, toñemomba'e guasu Tupã ikatúva ojapo hetaiteve mba'e ñande ñaimo'ã téra jajerurévagui, ipokatu rupi ñande pype.
Cristo iglésia, ha Cristo Jesús rupi toñemomba'e guasu Tupãme, opa ára. Amén.
Che, añemyakãsãva'ekue ha aiméva koty ypytũme Ñandejára rehehápe, ajerure peẽme peiko haguã umi Tupã ohenóiva'ekuépe oikova'erãháicha.
Anítei pejejapo, pende rory uvei ojupe. Anítei pende pochy rei, pejohecha kuaa uvei, joayhupópe.
Ha pe py'a guapy rupi, pene mbojoajupáva oñondive, peñeha'ã peiko peteĩcha, Espíritu Santo ome'ẽháicha.
Ñande niko opavave peteĩ tete añónte, ha peteĩnte avei pe Espíritu. Ha peteĩ mba'e peha'arõ haguãnte avei pene renóiva'ekue Tupã.
Ñandejára niko peteĩnte, peteĩchante jajerovia Tupãre ha peteĩchante ñañemongaraiva'ekue.
Peteĩnte hína Tupã ha opavave Túva ha'e, oĩva opa mba'e ári, ojapóva hembipota opavave rupi ha oĩva opavavépe.
Cristo niko ome'ẽ ñandéve, peteĩ-teĩme ñane mba'erã, pe imba'e porãngue tuichaitévagui.
Upévare Ñandejára Ñe'ẽ he'i: Ha'e ojupírõ yvágape heta iñapytĩmby oguerahava'ekue, ha yvypórape heta mba'e ome'ẽ.
Ha mba'épa he'ise “ha'e ojupi yvate”? Upéva he'ise, ha'e oguejy raẽ hague yvy guýpe, ipypukuvehápe.
Ha upe oguejyva'ekue niko upe ha'e jeýnte ojupiva'ekue yvágape, ijyvatevehápe.
Ha'e voi, oĩ ome'ẽvape oiko haguã apóstol ramo ha ambuépe katu maranduhára ramo. Oĩ omoĩva omoherakuã haguã pe marandu porã, ambuépe katu oisãmbyhy haguã umi Tupãre ojeroviávape ha ombo'e haguã chupekuéra.
Ha'e péicha ojapo ombosako'ívo umi Tupã mba'évape omba'apo haguã hapichakuéra rehehápe, omombarete haguã Cristo rete.
Péicha, jajoajupáne peteĩcha ñande jeroviápe ha peteĩcha jaikuaáne Tupã Ra'ýpe. Jakakuaapáne ha ñane tyarõmbáne jahupyty peve Cristo tuichakue.
Ndajaikomo'ãvéima mitãicha jajererekóva águio pégotyo, térã jajererotyryrýva opa gotyo, ñahendúvo mba'e pyahu ombo'éva umi ñane mbotavyséva, ha ojavyva'ekue hape.
Upéva rangue katu, jaikóvo añetegua ha mborayhúpe, jakakuáke opa guio jahupyty haguã Crístope. Ha'e niko hína pe iglésia akã,
ha ipoguýpe pe iglésia, ku ñande retéicha, opa mba'e hendápe oĩ porãmba, ha ojoajupa ojuehe. Ha opa mba'e oiko porã ramo pe oĩháme, pe Cristo iglésia imbareteve ohóvo mborayhúpe.Kóicha ha'e ha ajerure peẽme Ñandejára rérape: Anive peiko umi Tupãre ojerovia'ỹva oikoháicha. Umíva niko iñakãme oúvante ojapo,
ha umi mba'e iñakãme oguerekóva mba'everã naiporãi. Ha'ekuéra ndoikuaái pe jeikove Tupãgui oúva, itavýgui ha iñakã rehénte oikoségui.
Notĩvéigui mba'evégui, oñeme'ẽ opaichagua mba'e vaípe ha heko ky'ápe ndaikatúi ojejoko.
Peẽ katu, Crístogui napehendúiva'ekue péicha peiko haguã.
Peẽ niko pehenduva'ekue umi mba'e oje'éva Cristo rehe, ha oĩva'ekue pene mbo'éva peiko haguã ha'e oipotaháicha, añete Cristo reheguávape.
Upévare, pejeheja pende reko tujágui ha anive peiko yma guaréicha. Péicha peiko hague niko pende tujupava'ekue, pehejágui teko ky'a pene mbotavypa.
Pembopyahupaitéke pende py'a ha pene akãme perekóva,
ha pemoñepyrũ pende reko pyahu, Tupã ojapova'ekue ijoguaha ramo. Upéva ojehecháta pende rehe, pende reko marangatu ha ipotĩ porã ramo, ha peiko ramo añete guápe.
Upévare, anive pende japu ojupe. Añeteguánte peje pende rapichápe, opavave ñande niko Cristo rete reheguánte.
Pende pochy ramo, ani pe'a angaipápe. Ani peheja kuarahy oike jepe pende pochy poi haguã.
Ani peme'ẽ juruja Añáme.
Pe imondava'ekue, anive omonda ha toñemoĩ tomba'apo. Toheka hembiaporã hekópe omba'apo haguãme, ha'e okaru haguã ha ohupytyka haguã mboriahúpe.
Anive pene ñe'ẽ tie'ỹ. Peiporu uvei ñe'ẽ iporãva omombaretéva umi oikotevẽvape, ha oipytyvõva opa ohendúvape.
Ani pemoñembyasy Tupã Espíritu Sántope. Heseve niko Tupã omoĩva'ekue pende rehe imba'eha upe ñepysyrõ árape guarã.
Anive pende py'aro, pende pochy vai térã pende pochy rei. Ani pesapukái ojupe térã pene ñe'ẽ guasu ojupe. Peheja ñaña opaichagua.
Pende py'a porã uvei ojupe, ha pejoporiahurereko. Peheja rei ojupe mba'e vai pejapóva ojuehe, Tupã oheja rei haguéicha peẽme pene rembiapo vaikue Cristo rupi.
Peẽ niko Tupã ra'y ha'e ohayhu etéva, peñeha'ã pende py'a porã ha'éicha.
Peiko joayhupápe Cristo ñande rayhu haguéicha, ha ome'ẽ haguéicha hekove ñande rehehápe Tupãme mba'e kuave'ẽ hyakuã asývaicha.
Peẽ niko Tupã mba'e ha kóicha peikova'erã: Ani peñe'ẽ mba'eveichagua joguereko ky'áre, térã oimeraẽichagua teko ky'a ha mba'e pota reíre.
Ani pene tie'ỹ, pene ñe'ẽ rei téra pene ñe'ẽ guasu. Ko'ã mba'e niko naiporãi pende rehe. Umíva rangue pemomba'e guasu uvei Tupãme.
Peikuaa porãke opa ojoguereko ky'áva, térã heko ky'áva, térã ipira pire rakate'ỹva rei, ndoikemo'ãi Cristo ha Tupã sãmbyhýpe. (Pira pire rakate'ỹ niko jareko ramo guáicha ambue Tupã).
Ani peheja avave pene mbotavy ñe'ẽ reípe. Ko'ã mba'ére voi Tupã oinupã pochy umi chupe iñe'ẽ rendu'ỹvape.
Ani pejehe'a umívare.
Peẽ niko yma peikova'ekue pytũmbýpe. Ko'ágã katu, pejoaju rupi Ñandejára ndive, peiko tesapehápe. Peiko aipóramo umi tesapépe oikoháicha.
Pe tesapégui niko osẽ py'a porã, teko joja ha añete.
Peñeha'ã peikuaa mba'épa umi Tupã oguerohorýva.
Ani pejapo umi mba'e mba'everã iporã'ỹva, umi pytũmbýpe oikóva ojapóva. Penohẽ uvei okápe opavave ohecha haguã.
Ñatĩ niko ñañe'ẽ haguãnte jepe umi mba'e kañyháme ha'ekuéra ojapóvare.
Opa mba'e oñerenohẽ ramo okápe hesakãháme, upépe ojekuaa mba'eichaite guápa hína umíva.
Opa mba'e oñemyesakãva niko oiko chugui tesape. Upévare purahéipe he'i: Epáy nde, rekéva. Epu'ã omanóva apytégui ha Cristo nde resapéta.
Upévare, pema'ẽ porãke mba'éichapa peikóta. Ani peiko itavývaicha, pene arandu uvei.
Peiporu kuaáke ko'ã ára ijahápe peẽme, cháke ivai hína ko'ã ára oúva.
Ani pende výrotei. Peñeha'ã peikuaa mba'épa Ñandejára oipota.
Ani peka'útei, upéiko ndaikatuvéi pejejoko. Ta pene renyhẽ uvei Espíritu Sántogui.
Peñe'ẽ vove ojupe peiporu ñe'ẽ oúva Salmokuéra ha opaichagua purahéi Crístope ojejapova'ekuégui. Ñandejárape pepurahéi ha pemomba'e guasu.
Opa mba'épe pemoguahẽ pende aguije Tupã ñande Rúpe, Ñandejára Jesucristo rérape.
Opavavéke pejapo oje'eháicha peẽme, pehechauka haguã pemomba'eha Ñandejárape.
Peẽ kuña omendáva, pejapóke pene ména he'íva peẽme, pejapoháicha Ñandejára he'íva peẽme.
Ménakuéra niko tembireko akã hína, Cristo ha'eháicha pe iglésia akã. Cristo iglésia niko Cristo rete hína, ha ha'e katu ipysyrõhára.
Ha pe Cristo iglésia ojapoháicha Cristo he'íva, tembirekokuéra avei ojapova'erã iménakuéra he'íva chupekuéra.
Peẽ ménakuéra, pehayhúke pene rembirekópe, Cristo ohayhu haguéicha pe ijiglésiape, ha ome'ẽ hese hekove.
Péicha, ha'e omboyke pe ijiglésia Tupãme guarã, omopotĩ rire ýpe ha iñe'ẽ rupi,
Cristo voi oguereko haguã henondépe peteĩ iglésia, porãgui ojajaipáva, imarã'ỹva ha icha'ĩ'ỹva ha mba'eve ãichagua oguereko'ỹva, imarangatúva uvei katu, ha mba'eve ivaíva oguereko'ỹva.
Péicha avei, ménakuéra ohayhuva'erã hembirekokuérape, ha'ekuéra ojehayhuháicha ijupe voi. Upe hembirekópe ohayhúva, ojehayhu ijupe voi.
Avave niko ndojahéiri hetére. Ñamongaru uvei ha ñañangareko hese. Péicha avei Cristo ojapo umi ijiglésiare,
upéva Cristo retégui hína. Ha ñande niko upe hete rehegua.
Ñandejára Ñe'ẽme niko he'i: “Upévare, kuimba'e ohejava'erã itúva ha isýpe, ha ojoaju hembireko ndive ha oiko mokõivégui peteĩ tekovénte.”
Mba'e guasuete ha ojekuaa'ỹva niko pe ko'ápe oje'éva, ha che añe'ẽ Cristo ha ijiglésiare.
Opáichavo, ménakuéra tohayhu hembirekópe ojehayhuháicha ijupe voi, ha tembirekokuéra tomomba'e iménape.
Ha katu Amán, Amedata ra'y Bugái ñemoñaréva, oĩ porãva mburuvicha guasu ndive, oñeha'ã omoĩ vai Mardoqueo ha hetãguápe. Upéicha ojapo ojejuka haguére umi mokõi kuimba'e mburuvicha guasu jeroviaha.
Ko'ã mba'e ojehu Asuero oĩ ramo guare tetã Pérsiape mburuvicha guasúrõ. Opa tetãnguéra oĩva tetã India guive tetã Etiopía peve oĩmbava'ekue ipo guýpe. Omboja'o 127 hendápe ha peteĩ-teĩme omoĩ huvicharã. Ha'e katu oisãmbyhypa umívape upe táva ha'e oikoha guive hérava Susa.
Mbohapy áño Asuero ojupi rire mburuvicha guasúrõ, ojapo peteĩ karu guasu opa poguasu ha ñorãirõhára ruvichakuérape guarã. Mayma poguasukuéra pérsa ha médokuéra apytégui, ha tetã oisãmbyhýva Asuero ombyatypa hógape.
Ha 6 mése aja ohechauka chupekuéra hóga ha opa umi mba'eta oguerekóva.
Ko'ã mba'e rire Asuero ojapo ikorapýpe peteĩ karu guasu 7 ára ipukúva. Upépe oho mayma Súsape oikóva, taha'e ha'éva.
Upe korapy ijeguapa. Ha horkõ ita guigua rehe oñemosãingo poyvi morotĩ ha pytãva, oñembovyvýva argólla pláta rehe inimbo pytãme. Umi ojeguapyha katu óro ha plátagui ojejapo. Yvýpe katu oñemoĩ ita jegua, ita morotĩ ha hũva overa hendýva.
Kaguy ojeitykua mbayru órovape, ha ndaipóri mbayrukuéra mokõi ojojoguáva. Asuero imba'e porãgui, kaguy ýicha osyry.
Asuero he'ika hembiguáikuéra oñeme'ẽ haguã kaguy umi ho'usévapente, ha umi ho'use'ỹva rehe ani haguã ojejopy.
Vasti, mburuvicha guasu Asuero rembireko, ojapo avei peteĩ karu guasu opa karaikuéra rembirekópe guarã, Asuero rógape.
Upe 7 arahápe, Asuero heta kaguy hoy'u rire, ohenói hembiguáikuéra ojeroviavévape Mehumán, Biztá, Harboná, Bigtá, Abagtá, Zetar ha Carcás.
He'i chupekuéra oho haguã ogueru chupe Vastípe. Iñakãre ogueruva'erã ha'e mba'e jegua mburuvicha guasu rembireko añónte omondéva. Vasti ningo kuña neporãva ha Asuero ohechaukase hembireko opa imbohupápe.
Vasti ohendúvo upe Asuero oipotáva he'i Asuero rembiguáikuérape ndohomo'ãiha. Ha Asuero ipochy hendy.
Upémarõ ohenoika umi léi oikuaa porãvape. Mburuvicha guasukuéra upéicha ojapo voínte oikuaa haguã mba'épa upe ojapova'erã.
Umi ijeroviaha hína ko'ãva: Carsená, Setar, Admata, Tarsis, Meres, Marsená ha Memucán. Ko'ãva 7 hína poguasu kuete tetã Persia ha Médiape, ha Asuero jere rupínte oikóva.
Asuero oporandu chupekuéra: —Ñande léikuérapa mba'e he'i che ajapova'erãha Vasti rehe ndojapói haguére upe ha'ekava'ekue chupe che rembiguáikuéra rupi.
Ha osẽ Memucán oñe'ẽ opa umi karaikuéra rérape ha he'i chupe: —Ore ruvicha, na ndéve añói ningo nde apo'i, amo ipahápe ohupytypa opa kuimba'épe oikóva umi tetãme nde po guýpe oĩvape.
Kuñanguéra ohendu vove ko ojapóva nde rehe Vasti, ha'ekuéra avei oapo'íta iménakuérape. He'íta hikuái: “Mburuvicha guasu Asuero niko ohenoika Vastípe, ha kóva katu nopenái hese”.
Tetã Persia ha Media pegua mburuvichakuéra rembireko ohendu vove ko'ã mba'e, upéicha avei ojapóne iménakuérare ha upéva katu ivaíta.
Upévare ore ruvicha, iporãva'erã reikuaauka ramo opa rupi Vasti noñemboja mo'ã veimaha ne rendápe. Emoĩka ko ne ñe'ẽ tetã Persia ha Media léi apytépe ikatu'ỹ haguãicha oñemboyke. Upéi egueru peteĩ kuña iñakã guapyvéva Vasti rendaguépe.
Ko ne ñe'ẽ ojekuaaukávo ko ne retã tuicha kuére kuñakuéra, taha'e ha'éva, omomba'éne iménakuérape.
Memucán ñe'ẽ ho'a porã opavavépe ha Asuero upéicha ojapo.
Omondo kuatia opa tetãnguéra rupi, iñe'ẽ teépe. Ipype oje'e opa óga rupi ojejapova'erãha kuimba'e he'íva, ha kuimba'e ñe'ẽme upe hógape oñeñe'ẽva'erã.
Heta ára ohasa rire, mburuvicha guasu Asuero omoĩ Amánpe opa hembiguái ha hetã ruvichakuéra ári. Ko Amán hína Hamedata ra'y, Agag ñemoñare.
Asuero he'ika opa hógape omba'apóvape Amán ohasa jave, oñesũva'erã henondépe ha oñakãityva'erãha chupe. Mardoqueo katu noñesũi ha noñakãitýi chupe.
Hapichakuéra oporandu chupe mba'érepa ndojapói upe Asuero he'íva.
Ha ára ko'ẽ rehe oporandu chupe hikuái, ha Mardoqueo nopenái hesekuéra. Upévare oho omombe'u Amánpe jahecha hovaképa upéicha avei ojapo. Mardoqueo niko he'íma chupekuéra ha'e judioha.
Amán ohechávo Mardoqueo noñesũi térã noñakãityiha chupe ha'e ohasa vove, ipochy.
He'íma ramo chupe Mardoqueo ha'e judioha, Amánpe oike iñakãme ohundívo opa Mardoqueo retã guápe oikóva Asuero retãme, ha nda chupe añói.
Asuero oĩ rire mburuvicha guasúrõ 12 áño, upe mes peteĩha hérava Nisánpe, Amán oity po'a, upéva hína “Pur”, oikuaa haguã araka'épa ojapóta upe oguerekóva iñakãme. Ha ho'a chupe upe 12 arahápe upe mes 12pe hérava Adar.
Oho Amán ha he'i Asuérope: —Opa ko ne retã pýre oĩ kuña ha kuimba'e ambue tetãgua heko ambuéva. Hi'ári, ha'ekuéra ndoikói nde reipotaháicha. Naiporãi ko'ãva oiko ne retãme.
Upévare, emoĩ kuatiáre ne ñe'ẽ ko'ãva ojejukapa haguã, ha toñemoherakuã opa rupi. Che ame'ẽta ndéve upéi, 330.000 kílo pláta ne mba'erã.
Upévo Asuero ohekýi ikuãirũ, héra oguerekóva ha ome'ẽ Amánpe, upe judíokuérare ija'e'ỹva,
ha he'i chupe: —Topytapánte ndéve upe nde pláta. Umi judíokuérare katu rejaposéva rejapo kuaa.
Upe mes peteĩme hérava Nisán, 13 arahápe oñehenoika Asuero rendápe umi iñe'ẽ kuatiápe omoĩva. Ha Amán he'íva oñemoĩ kuatiápe ha oñemondo opa mburuvichakuérape oikóva opa umi tetãme oĩva Asuero po guýpe. Upe kuatia oĩ upe tetã ohotaha ñe'ẽme ha mburuvicha Asuero réra reheve oñemondo.
Ha kuatiakuéra rerahaha opa rupi omoguahẽ ko kuatia oje'ehápe ojejukapava'erãha opa judíokuéra, mitã térã tuja, kuña térã kuimba'e ha ojepe'ava'erãha chuguikuéra opa mba'e oguerekóva. Kóicha ojejapova'erã upe mes hérava Adárpe, 13 arahápe.
Kóva ko kuatiágui oiko léi ha oñemoherakuã upe tetã pýre maymáva oñembosako'i haguã.
Asuero pya'e omondo kuatiakuéra rerahaha ha ko léi oñehenduka Súsape. Sarambi nde'áva ningo oiko upépe. Asuero ha Amán katu oguapy okaru.
Tupã opoko mburuvicha guasu py'a rehe. Ha'e pya'e opu'ã upe oguapyhágui ha oñañuvã Estérpe oñeñandu porã meve. Mbegue katumi oñe'ẽ chupe oporandúvo: —Mba'e piko ojehu ndéve Ester? Nde ningo che rembireko, ani rekyhyje; neremanomo'ãi. Upe léi niko ndaha'éi ñandeichaguápe guarã. Eju ápe.
Péicha oñe'ẽ jave, ikangýgui ipy'a mano jevy. Upe Mburuvicha guasu ndoikuaái mba'épa ojapóta ha opa umi ijere rehe oĩva oñeha'ã omombáyvo Estérpe.
He'i chupe Asuero: —Mba'éiko ojehu ndéve Ester, che rembireko? Ejerure chéve reipotáva ha ame'ẽne ndéve, taha'e jepe ra'e ko che retã mbytere.
Ester katu he'i chupe: —Che karai, ko árape ajapóta peteĩ karu guasu nde rérape ha aipota regueru ne ndive Amán.
Asuero he'ika Amánpe ojapo haguã upe Ester oipotáva. Mokõivéva oho oñondive Ester rendápe.
Okaru aja hikuái Asuero he'i Estérpe: —Mba'éiko reipota Ester? Rejeruréva chéve ningo ame'ẽne ndéve, taha'e jepe ra'e che retã mbytere.
Ester katu he'i chupe: —Peteĩ mba'énte ajerurese ndéve.
Che rayhu ramo ha añetehápe reme'ẽta ramo chéve upe aipotáva, aipota ko'ẽ ramo reju Amán ndive karu guasúpe ajapótava ndéve. Ágã upévo ha'éne ndéve upe aipotáva.
Amán ovy'a osẽvo upe karu guasúgui. Okápe katu ojuhu Mardoquéope, Asuero róga rokẽme. Ha nopenáigui hese, Amán ipochy.
Okirirĩnte ha oho hógape. Upépe, ohenoika iñirũnguéra hógape ha ohenói hembireko Zeres oĩ haguã ijapytépekuéra.
Amán oñepyrũ oñe'ẽ chupekuéra opa umi mba'eta oguerekóva rehe ha ita'ýrakuérare. Omombe'u chupekuéra ha'e oĩ porã rupi Asuero ndive, omoĩ hague chupe opavave ári mburuvicha ramo.
Ha he'i: —Hi'ariete, Ester ojapo peteĩ karu guasu Asuérope guarã ha chéve añoite ojerure aha haguã. Ko'ẽ ramo avei, che jeýnte upe ahátava Asuero ndive, Ester upéicha oipotágui.
Amo ipahápe opa ko'ã mba'e mba'evete chéve aikuaágui Mardoqueo, upe judío, oguapyha hína mburuvicha guasu róga rokẽme.
Hembireko ha iñirũnguéra he'i chupe Upémarõ: —Emopu'ãuka yvyra Mardoqueo ojejuvy haguãme 22 métro ijyvatéva. Ágã ko'ẽrõ pyhareve ejerure Asuérope tojuvyka Mardoquéope upépe. Upéicha ágã rehóne py'a guapýpe rekaru haguã Asuero ndive. Amánpe iporã kóva, ha omopu'ãuka upe yvyra oñemosãingo haguãme Mardoqueo.
Upe pyhare Asuero ndaikatúi oke. Upémarõ ojerure ojegueru haguã oñehenduka haguã chupe umi kuatia oñemoĩháme opa umi mba'e ojehúva hetãme.
Ha ohenduka chupe hikuái upe he'ihápe mba'éichapa Mardoqueo ohenduva'ekue Bigtán ha Teres ojukase ramo guare Asuérope.
Ha oporandu Asuero chupekuéra: —Mba'éiko oñeme'ẽ raka'e Mardoquéope ko hembiapo rehe? He'i chupe hikuái: —Mba'evete noñeme'ẽiva'ekue chupe.
Upe jave Amán oike oúvo Asuero korapýpe. Ou ojerurévo chupe Mardoqueo ojuvyka haguã upe yvyra ha'e omopu'ãukava'ekuégui. Ha Asuero oporandu: —Máva piko aipo oikóva korapy rehe?
He'i chupe hembiguáikuéra: —Amán aipóva. He'i Asuero: —Peje chupe toike ápe.
Oike hendápe ha Asuero oporandu chupe: —Mba'e ikatu ajapo ahechauka haguã peteĩ kuimba'épe hembiapo porã hague? Amán he'i ipy'a pýpe: “Mávape tepa kóva omomba'ese? Chéveta mante ningo”.
Ha he'i ha'e Asuérope: —Tojereru upe kuimba'e ñande ruvicha guasu omomba'esévape.
Tojereru avei mburuvicha guasu ao ha hymba kavaju peteĩ, iñakãre oguerekóva mba'e jegua mburuvicha guasu mba'éva.
Ko'ãva toñeme'ẽ upe omandavévape ha ha'e tomonde upe kuimba'e ñande ruvicha guasu omomba'esévape. Upe kuimba'e ojupi rire kavaju ári, upe omandavéva toisãmbyhy chupe távare osapukáivo henonderã: “Kóicha ojeguereko umi ñande ruvicha guasu omomba'esévape”.
Upémarõ Asuero he'i Amánpe: —Pya'e eraha upe ao ha upe kavaju ha tereho ejapo upe ere haguéicha Mardoqueo rehe. Upe judío oime hembiapópe hína che róga rokẽme.
Ha oho Amán. Omonde ha ohupi rire Mardoquéope upe kavaju ári, oisãmbyhy chupe távare. Osapukái ohóvo henonderã: “Kóicha ojeguereko umi ñande ruvicha guasu omomba'esévape”.
Upe rire Mardoqueo oho jey Asuero róga rokẽme. Amán katu pya'e ojevy hógape ha oñakãho'i ohokuévo, ojepichágui.
Oguahẽvo hógape, omombe'u hembireko ha hapichakuérape upe ojehuva'ekue chupe. Ha he'i chupe hikuái: —Mardoqueo judío ramo, mba'eve ndaikatumo'ãi rejapo hese. Reñepyrũ vaíma voi hendive ha ne rundi eténe ágã.
Ha upéicha oñe'ẽ jave hikuái, oguahẽ hendápe Asuero rembiguáikuéra oúva oguerahávo Amánpe upe karu guasuhápe Ester ojapóva.
Asuero ha Amán oho Ester ojapóva chupekuéra karu guasuhápe.
Mokõi háma oñondive okarúta hikuái. Ha ho'útavo hikuái kaguy oñondive, Asuero oporandu jey Estérpe: —Mba'éiko reipota Ester? Rejeruréva chéve ame'ẽne ndéve, taha'e jepe ra'e che retã mbytere.
Ha he'i chupe Ester: —Che karai, che rayhu ramo añete ha rejapóta ramo upe aipotáva, ani che jukaukátei chéve ha umi che retã guápe.
Ore rojejukapáta hína. Tembiguairã roñeme'ẽta rire akirirĩnteva'erã mo'ã, oikétagui ndéve ore repykue ha ndohovaietemo'ãi haguére ndéve.
Asuero oporandu chupe: —Máva piko aipo ojaposéva ko'ã mba'e?
He'i chupe Ester: —Ko Amán ahẽ, ndaija'éigui ore rehe. Amán okyhyjégui, opyta oryrýi ha osusũ Asuero ha Ester renondépe.
Asuero ojetyvyro opu'ã okaruhágui ha pochýpe osẽ okápe. Amán katu opyta ojerure Estérpe oñe'ẽmi haguã Asuero ndive ohecha kuaágui oñehundimaha ha Asuero ojukaukataha chupe.
Asuero ojevývo korapýgui ha oikévo upe kotýpe okaru haguépe hikuái, ohecha Amán oĩha upe Ester oñenoháme hína. Ha he'i: —Che rembireko jepeve piko rerãirõta che rógape? Kóicha he'ipami vovénte, Asuero rembiguáikuéra ojepoi Amán ári ha oñakãho'i chupe hikuái.
Harboná, Asuero rembiguái he'i: —Oime Amán rógape upe Mardoqueo ojejuvy mo'ã haguégui Amán voi omopu'ãukava'ekue yvyrágui 22 métro ijyvatéva. Upévagui omosãingóta kuri Mardoquéope, oikuaaukava'ekue ndéve oĩha nde jukaséva. Asuero he'i chupe: —Peraha ha pemosãingo upépe.
Ha upéicha ojejuvy Amán upe ha'e omosãingose haguépe Mardoquéope. Upe rire ae, Asuero ipochy jera.
Upe árape Asuero ome'ẽ Estérpe Amán, upe judíokuérape ohayhu'ỹva, róga. Mardoqueo oñehenoika Asuero rendápe, Ester omombe'úma chupe mávapa ha'e.
Asuero oguenohẽ upe kuãirũ oipe'a jeyva'ekue Amángui ha ome'ẽ Mardoquéope. Ester omoĩ Mardoqueo po guýpe opa umi mba'e Amán mba'ekuéva.
Oñe'ẽ jeýtavo Asuérope, Ester yvýre ojeity henondépe ha hasẽ. Ojerure chupe ojoko haguã upe kuatia Amán omondova'ekue, ani haguãtei ojehu umi mba'e Amán he'iva'ekue ojejapotaha judíokuérare.
Asuero oipyso ijyva ha ipokoka órova Ester gotyo, ha ha'e opu'ã oñembo'y Asuero renondépe,
ha he'i chupe: —Oĩ porã ramo ha rejuhu ramo oĩha hendápe ko ajeruréva ndéve; ha oimérõ ha'a porã ndéve, emondo kuatia ojoko haguã umi Amán omondova'ekue. Upévape oje'e hína judíokuéra ko nde retã pýre oikóva ojejukapava'erãha.
Ndaikatumo'ãi añembo'y ha ahecha mba'éichapa che retãgua oñehundi ha ojejuka.
Asuero he'i Ester ha Mardoquéope: —Pehecháma niko ame'ẽmbaha Estérpe opa umi mba'e Amán mba'e kuéva. Amán katu ojejuvýma judíokuérape ojukase haguére.
Aheja peẽme ko'ágã pemoĩ haguã kuatiáre upe iporãveháicha peẽme. Che rérape pejapo ha upéi pemoĩ hese che kuãirũmbore. Kuatia che réra ha che kuãirũmbore oguerekóva ndaikatúi ojejoko.
Upe árape voi, ára 23 upe mes mbohapyhápe, hérava Siván, oñehenoika umi Asuero kuatiañe'ẽ haihára. Ha Mardoqueo he'íva oñemoĩ kuatia rehe ha oñemondo judíokuérape, ha opa mburuvichakuérape upe tetã pýre. Upe tetã oñemboja'o 127 hendápe ha ojepyso tetã hérava India guive, Etiopía peve. Opa tetãme, oĩva Asuero po guýpe, oñemondo ko kuatia iñe'ẽnguérape voi, ha judíokuérape avei oñemondo iñe'ẽme.
Upe kuatia ojejapo Asuero rérape ha oñemoĩ avei hese ikuãirũmbore. Asuero kavajukuéra iporãvéva ári oñemondo ñe'ẽ rerahahára, upe kuatia reheve.
Upe kuatiápe oje'e opa judíokuéra mamo oikoha rupi oñembyaty haguã oñorãirõ. He'i avei ikatuha ojuka hikuái opa oúva chupekuéra, oimehágui upe tetãgui. Ikatu avei ojuka hikuái kuña ha mitã. Opa umi mba'e opytáva rehe ikatu oñemomba'e hikuái.
Oĩ ramo táva térã oime raẽ henda rupi ko tetãme ndojejaposéi ko che ñe'ẽ, opa umi upepegua tojejukapa, upe táva tjehapy ani haguátei oikose upe rupi avave, mymba térã guyrakuéra avei.
Upéva upe kuatia isarambi opa rupi. Oiko chugui léi opa upe tetã pýre ikatu haguã judíokuéra oñembosako'i upe árape ha oñorãirõ umi hesekuéra ija'e'ỹvare.
Pya'e Asuero omondo ñe'ẽ rerahahára hendakuéra iporãvéva ári. Upe kuatia oñehenduka avei táva Súsape.
Mardoqueo osẽvo Asuero rendágui, osẽ ao jegua morotĩ ha hovýva reheve. Iñakãre katu mba'e jegua órova ha ijapére ahoja pytã ha morotĩva. Súsape oñehendu jesapukaipa guasu vy'águi.
Judíokuéra upéva upe árape ovy'a joa.
Ha upe tetã pýre mamo oguahẽha rupi upe kuatia judíokuéra ovy'a joa ha tuicha jeroky ha karu guasu ojapo hikuái. Heta oĩ upe tetã pýre ojeréva ha oñembojudíova, okyhyjégui hikuái judíokuéragui.
Mburuvicha guasu Asuero ñe'ẽ he'iháicha oikova'erã 13 arahápe, mes 12hápe hérava avei Adar. Upéva upe árape umi judíokuérare ija'e'ỹva opu'ãva'erã hesekuéra. Amo ipahápe katu umi judíokuéra ipu'aka hesekuéra.
Opa upe tetã pýre judíokuéra oñembyaty upe oikohápe ojeity haguã umi chupekuéra ohundiséva ári. Ndaipóri oñemoĩva hesekuéra. Ojekyhyjepa chuguikuéra.
Oĩ haguéicha mburuvichakuéra osẽ oipytyvõ judíokuérape, okyhyjégui hikuái Mardoquéogui.
Mardoqueo ningo opyrũ pohýi ha opa rupíma herakuã; ha ára ohasávo oĩ porãve.
Umi judíokuéra ojuka opa umi hesekuéra ija'e'ỹvape. Kyse pukúpe ojuka ha ojaposéva ojapo hesekuéra.
Táva Súsape, upépe año, ojuka hikuái 500 kuimba'épe.
Ojuka avei hikuái Parsandata, Dalfón, Aspata,
Porata, Adalías, Aridata,
Parmasta, Arisai, Aridai ha Vaizatápe.
Ko'ãva hína Amán ra'ykuéra, upe judíokuérare ija'e'ỹva. Imba'e kueraita rehe katu ndopokói hikuái.
Upéva upe árape voi Asuero ohendu mbovýpa umi ojejukava'ekue Súsape,
ha he'i Estérpe: —Ko'ápe, Súsape añónte voi, judíokuéra ojuka 500 kuimba'épe ha umi 10 Amán ra'ykuérape. Mba'éiko oiméne ojapo ra'e hikuái ko tetã pýre? Oimeve ramo reipotáva, ere chéve ha oñeme'ẽne ndéve.
Ester he'i chupe: —Oĩ porãta ramo ndéve, eheja judíokuérape ko Susa pegua tojapo ko'ẽ ramo upe ojapo haguéicha hikuái ko árape upe léi he'iháicha. Amán ra'ykuéra retekue katu toñemosãingo ijajúragui.
Ha Asuero he'i upéicha ojejapo haguã ha oñenohẽ peteĩ léi Súsape. Amán ra'ykuéra retekue katu oñemosãingo.
Judíokuéra oñembyaty jey upe 14 arahápe, mes Adar héravape ha 300 kuimba'épe ojuka hikuái upe árape. Imba'e kueraita rehe katu ndopokói hikuái.
Umi judíokuéra oikóva upe tetã pýre oñembyaty avei oñorãirõ haguã; upéicha rupi umi ija'e'ỹva hesekuéra ndojukái chupekuéra. Ha'ekuéra katu ojuka 75.000. Umíva mba'e kueraita rehe ndopokói hikuái.
Ko'ã mba'e ojehu upe 13 arahápe, mes Adar héravape. Upe 14 arahápe katu opytu'u hikuái, ojapo peteĩ karu guasu ha tuicha ovy'a.
Umi Súsape oikóva ha oñorãirõva'ekue upe 13 ha 14 katu, upe 15 arahápe ae opytu'u. Ha'ekuéra avei ojapo karu guasu ha tuicha ovy'a.
Upévare umi judío oikóva okáre, távakuéra ikorapy jere'ỹvape ombyarete upe 14 arahápe, upe mes Adar héravape. Upéva upe árape tuicha vy'a ha jeroky ojapo hikuái ha ome'ẽ ojupe opa mba'e jopói ramo.
Mardoqueo omoĩ opa ko'ã mba'e kuatiáre ha omondo opa judíokuérape aguĩ térã mombyry oikóva Asuero retã pýre.
Upe kuatiápe he'i chupekuéra ombyarete haguã 14 ha 15 arahápe upe mes hérava Adárpe.
Umíva umi árape ningo judíokuéra ohundiva'ekue umi chupekuéra ohayhu'ỹvape. Upéva upe méspe ñembyasy ojereva'ekue vy'ápe ha lúto katu jerokýpe. Umíva umi ára oñemomorãva'erã tuicha vy'a ha karu guasu reheve ha maymávante ome'ẽva'erã hapichápe oime raẽ mba'e. Umi imboriahúvape avei oñeme'ẽva'erã opa oikotevẽmíva.
Mardoqueo ogueromandu'a ikuatiápe chupekuéra umi árare, judíokuéra ombyaretéva omomorãvo upe ára.
Amán upe ija'e'ỹva judíokuérare, chupe niko oikeva'ekue iñakãme ohundívo opa judíokuérape. Upeva'erã oityva'ekue po'a, “Pur” he'íva hikuái.
Ester oñe'ẽ rire Asuero ndive, Asuero omoĩva'ekue kuatiáre ojejapo haguã Amán rehe upe ha'e ojapo mo'ã haguéicha judíokuérare. Upéicha rupi Amán ha ta'ýrakuéra oñemosãingova'ekue ijajúragui.
Upévare umíva umi ára oñembohéra “purim”., Mardoqueo ikuatiápe he'íma haguéicha ha ha'ekuéra voi ohecha haguéicha umi mba'e oikova'ekue,
upéicha judíokuéra ombyarete umi mokõi ára, ára ho'ahápe opa áñope ogueromandu'ávo umi ára. Upéicha ojapova'erã opa judíokuéra, iñemoñarekuéra ha mayma oñembojudíova.
Opa judíokuéra ha ta'ýrakuéra ogueromandu'a hógapekuéra ko'ã ára mamo tetã oikoha rupi. Upéicha ojapo hikuái, iñemoñarekuéra apytépe oiko haguã mandu'a ha oñembyarete haguã.
Upéi Abihail rajy Ester, ha Mardoqueo upe judío, omoĩ ambue kuatiápe mba'épa ojejapova'erã “Purim” arete jave, upe kuatia ypy kuépe he'i haguéicha.
Ko kuatia oñemondo opa judíokuérape oikóva Asuero retã pýre. Upe kuatia oñemondóvape oñemomaitei opavavépe,
ha oje'e chupekuéra ombyareteva'erãha umi ára Mardoqueo ha Ester omoĩva'ekue opa judíokuéra ha iñemoñarekuérape guarã. Upe kuatiápe avei he'i mba'e-mba'épa ojapova'erã imandu'a haguã mba'éichapa opa imba'e jerure asy ha karu'ỹme jehasa.
Ha Ester he'i haguéicha, oñemoĩ kuatiápe mba'e-mba'épa ojejapova'erã oñemomorã haguã “Purim” arete.
Mburuvicha guasu Asuero omoĩ impuésto opa upe tetã pýre ha umi íslakuéra rupi oĩva yguasu rupi.
Opa umi mba'e ojapova'ekue, ha omoĩ ramo guare Mardoquéope mburuvicha ramo, oñemoĩmba umi kuatiápe oñemoĩháme voi opa umi mba'e ojehúva upe tetã hérava Media ha Pérsiape.
Áño irundyhápe Tolomeo ha Cleopatra ojupi haguépe mburuvicha guasu ramo, pa'i Dositeo, Leví ñemoñare rehegua ha ita'ýra Tolomeo ogueru ko kuatia oñe'ñe'ẽhápe Purim arete rehe. Ha'ekuéra he'i kóva ndaha'eiha peteĩ kuatia gua'u reínteva, ha Lisímaco, oikóva Jerusalénpe, ombohasa hague griego ñe'ẽme.
Moisés oñangareko hembireko ru, pa'i Jetró Madián pegua, ovechakuérare ñúme. Peteĩ ára ogueraha ijovechakuéra yvy ojeiko'ỹha rupi ha oguata Tupã yvyty Horeb gotyo.
Upépe ojechauka chupe Tupã remimbou peteĩ tata rendýpe osẽva ñuatĩ mátagui. Moisés ohecha upe ñuatĩ máta hendy ha ndokáiriva.
Upérõ he'i ijupe: —Arovia'ỹ haguãicha ko ahecháva hína! Mba'éicha rupi piko upe ñuatĩ hendy ha ndokáiri? Tañemboja mandi tahecha upe ojehúva hína.
Tupã ohechávo oñembojaha, ohenói Moiséspe ñuatĩ pa'ũgui ha he'i chupe: —Moisés, nde Moisés! Ha ha'e he'i: —Rohendu che Jára! Mba'épa erese chéve?
Ha Tupã he'i chupe: —Eipe'a raẽ nde py rehegua reñemboja mboyve ko'a gotyove. Cháke upe yvy repyrũháme ikarai hína.
Ha upéi he'i: —Che hína Tupã, nde rukuéra ypykue omomba'e guasuva'ekue. Che hína Abraham Tupã, Isaac Tupã ha Jacob Tupã. Upérõ Moisés oñomi hova okyhyjégui ohecha ramo guarã Tupãme.
Ha he'i Tupã: —Ahecha oiko asyha che retãguakuéra Egíptope. Ahendu ipyahẽha mba'e pohýi guýpe. Ahechapaite hembiasa asy.
Péina aguejy aipe'a haguã Egiptogua poguýgui Israel guápe, upégui araha haguã chupekuéra peteĩ yvýpe tuicha ha iporãva. Ýicha osyry kamby ha eíra upéva upe yvýpe! Upéva ko'ágã cananéo, hitíta, amorréo, ferezéo, hevéo ha jebuséokuéra retã hína.
Ahendu Israelgua ipyahẽ asy ramo ha ahecha avei Egiptogua ojopy vai ramo hendivekuéra.
Upévare ko'ágã romondo. Aipota reho Faraón rendápe renohẽ haguã Egíptogui Israel guápe.
Ha Moisés he'i Tupãme: —Ha che piko máva aha haguã Faraón rendápe anohẽ Egíptogui Israel guápe?
Ha Tupã he'i chupe: —Che aĩta ne ndive. Renohẽ rire Egíptogui che retã guápe, opaite peẽ che momba'e guasúta kóva ko yvytýpe. Ha ojekuaáta che romondo hague.
Moisés he'i Tupãme: —Ágã ahávo añe'ẽ Israelgua ndive, ha ha'e chupekuéra: “Tupã pende ru ypykue Jára che mbou pene rendápe”, ha ha'ekuéra oporandu ramo chéve: “Mba'éicha héra?”, piko mba'e ha'éta?
Tupã he'i Moiséspe: —Che hína che voi. Ha eréta Israel guápe: “Che voi” che mbou pene rendápe.
Tupã he'ive Moiséspe: —Ere avei Israel guápe: “Pende Jára, upe Tupã omomba'e guasuva'ekue pende ru ypykue: Abraham Tupã, Isaac Tupã ha Jacob Tupã, che mbou pene rendápe”. Kóva hína héra, ha upéicha pehenóita chupe opa ára.
Tereho embyaty myakãhárakuéra Israel guápe ha ere chupekuéra: “Ñandejára, upe Tupã omomba'e guasuva'ekue pende ru ypykue, ojechauka chéve. Ñandejára, upe Tupã omomba'e guasuva'ekue Abraham, Isaac ha Jacob he'ika peẽme: Pohecha porã ha ahecha mba'éichapa pende rereko asy Egiptogua.
Poguenohẽta upégui pogueraha haguã peteĩ yvýpe ýicha osyryhápe kamby ha eíra. Upe yvy ko'ágã cananéo, hitíta, amorréo, ferezéo, hevéo ha jebuséokuéra retã hína.
Myakãhárakuéra ohendúta ne ñe'ẽ ha hendivekuéra rehóta Egipto ruvicha guasu rendápe ha eréta chupe: ‘Tupã, ore hebréova Jára, ojechauka oréve, ha ko'ágã he'ika ndéve oipotaha roho yvy ojeiko'ỹháme, mbohapy ára rape pukukue, romymbajuka haguã chupe upépe.’
Aikuaáma ndohejamo'ãiha peho, ndaha'éi ramo mbaretépe.
Upérõ ainupã pochýta Egipto retãme ha ajapóta mba'e hechapyrã ijapytépekuéra. Upéi ohejáta pesẽ upégui.
Che upéicha aipotágui, umi Egiptogua ipy'a porãta pene ndive ha upéicha pesẽvo upégui peẽ napesẽmo'ãi po nandi.
Kuñanguéra tojerure hóga ykére guápe térã hóga guápe mba'e repyeta, pláta, óro ha aokuéra pemonde haguã pene mitãnguéra. Upéicha pehejáta umi Egipto guápe mba'eve'ỹre.”
Ha Moisés he'i upéicha Tupãme: —Israelgua ndachereroviái ha nohenduséi ramo upe che ha'éva, mba'e ajapóta? Ha mba'e ha'éta he'i ramo chéve: “Oiméne ndojehechaukái ra'e ndéve Tupã”?
Upérõ Tupã he'i chupe: —Mba'épa upe nde pópe rerekóva? Ha ha'e he'i: —Yvyra jekoha.
Upérõ Tupã he'i chupe: —Eity yvýpe. Ojapo upéicha ha upe yvyrágui oiko mbói. Tuicha oñemondýi Moisés.
Ha Tupã he'i chupe: —Eipyhy huguáigui. Ojapo upéicha ha oiko jey chugui yvyra.
—Ejapo upéva ha ogueroviáta che, Tupã, itúvakuéra Abraham, Isaac ha Jacob Tupã, ndéve ajechauka hague.
Tupã he'ive: —Emoinge nde po nde ao ryépe. Ojapo upéicha ha oguenohẽvo, aramirõicha imorotĩmba kuru vaígui.
Ha he'i chupe: —Emoinge jey. Omoinge jey, ha oguenohẽvo hesãi jey.
Upérõ Tupã he'i chupe:
—Nandereroviái ha nohenduséi ramo ne ñe'ẽ rejapo rire upe hechapyrã tenonde guare, ikatu mba'e nde rerovia upe mokõiha rejapo rire. Ndogueroviaséi ramo gueteri, ehupi nde po pytépe y Nilo pegua. Reñohẽ jeývo, oikóta upe ýgui tuguy.
Upérõ Moisés he'i Tupãme: Chéko che Jára na ñe'ẽ kuaáiva'ekue voi ha reñe'ẽ rire chéve, upéicha jeýnte avei. Che mbegue ha che kũ atã añe'ẽ haguã.
Ha Ñandejára he'i chupe: —Mávapa ome'ẽ yvypórape ijuru? Máva ojapo upe iñe'ẽngúva, upe ohendu'ỹva, upe ohecha'ỹva térã ohechávape? Nda chéipa hína pende Jára?
Tereho katu. Che roipytyvõta reñe'ẽ haguã. Che ha'éta ndéve upe ereva'erã.
Ha Moisés he'i jey chupe: —Emondóntena che rekovia ambuépe.
Upérõ Tupã ipochýma ha he'i chupe: —Toho upéicha ramo ne ndive nde ryke'y Aarón. Upéva levíta ha hembypa chupe upe he'iva'erã. Osẽ hína ágã ne ruguãtĩvo, ha ipy'a rorýta nde rechávo.
Ere chupe upe he'iva'erã. Peñe'ẽ vove che aiméta pene ndive. Ha'éta peẽme mba'épa pejapova'erã.
Ha'éta nde juru ha ndéta Tupã chupe guarã.
Eraha upe yvyra jekoha ha eiporu rejapo haguã mba'e hechapyrã.
Ha Moisés oho hembireko ru Jetró rendápe ha he'i chupe: —Ahase jey Egíptope. Ahechase oikove gueteripa che génte. Ha Jetró he'i chupe: —Tereho katu ha toho porã ndéve.
Tupã avei he'i Moiséspe upe Madiánpe: —Omanóma nde jukaseva'ekue. Tereho jey Egíptope.
Upérõ Moisés ohupi hymba vúrro ári hembireko ha ita'ýrakuéra ha oho Egíptope. Ha ogueraha yvyra jekoha.
Ñandejára he'i upérõ Moiséspe: —Reguahẽ rire Egíptope, eñemboja Faraón rendápe ha ejapo henondépe umi mba'e hechapyrã, ahejava'ekue nde pópe rejapo haguã. Ahejátante chupe oñembopy'a hatã ha ndohejasemo'ãi osẽ upégui che retãgua.
Upérõ eréta Faraónpe: “Tupã he'ika ndéve upéicha: Israel hína che ra'y ypykue.
Aipota repoi chugui oho haguã che momba'e guasu. Nderejaposéi ramo, che voi ajukáta nde ra'y ypykuépe.”
Moisés opyta haguépe pyhare, osẽ chupe Tupã ha ojukase mo'ã chupe.
Upérõ Séfora oapi'o imembýpe ikyse itápe ha omona iména pýre upe tuguy oĩva imemby apía pirekuére. Upérõ he'i: “Nde hína ko'ágã che ména tuguy.”
Upérõ Tupã opoi Moisésgui. Hembireko he'i Moisés rehe “che ména tuguy”, oapi'o haguére imembýpe.
Upérõ Tupã he'i Aarónpe: —Tereho yvy ojeiko'ỹháme Moisés ruguãitĩvo. Oho ha ojuhu chupe Tupã yvytýpe ha oñañuã.
Ha Moisés omombe'u Aarónpe maerãpa Tupã ombou chupe ha opa umi mba'e hechapyrã ha'e ojapoukava'ekue chupe.
Oho oñondive ombyaty myakãhárakuéra Israel guápe.
Aarón omombe'u umi mba'e Tupã he'iva'ekue Moiséspe. Ha Moisés ojapo henondépekuéra imba'e hechapyrã.
Upéicha oguerovia umi Israelgua, ha ohendu rire Ñandejára imandu'a hague Israelguáre ha ohecha hague hembiasa asy, oñesũ hikuái ha omomba'e guasu chupe.
Upe rire oho Moisés Aarón ndive Faraón rendápe ha he'i chupe: —Tupã Israel Jára he'ika ndéve: Israelgua hína che retãgua ha aipota repoi chugui toho ojeiko'ỹháme ombyarete haguã chéve.
Faraón he'i chupe: —Máva piko upéva ajapo haguã ha'e he'íva? Ndaikuaái chupe ha ndapoimo'ãi Israel guágui.
Ha'ekuéra he'i chupe: —Tupã ojechauka oréve kuri. Upévare rohóta ojeiko'ỹháme mbohapy ára rape pukukue ha upépe romymbajukáta Tupã ore Járape, ani iñasãi mba'asy ore apytépe térã rojejukapa ñorãirõme.
Egipto ruvicha guasu katu he'i chupekuéra: —Pehendu porãke Moisés ha nde Aarón: Ndaipotái peiko pemoate'ỹmba umi omba'apóvape. Tapeho jeýke pemba'apo.
He'i avei Faraón: —Hetavéma hína Israelgua ore Egipto guágui, ha peju ko'ágã pepoikase hembiapógui pene retã guápe.
Upe árape voi Faraón ombyaty tendota ha urukuérape,
ha he'i chupekuéra: —Adóve apohápe ani peme'ẽ upe kapi'i oñekotevẽva. Toho ha'ekuéra voi toheka ikapi'irã.
Ha upe adóve ojejapóva retakue ani pemboguejy. Heko reiséma hikuái ha he'i joa ojupekuéra: “Jaháke ñamymbajuka Tupãme.”
Pembopohyive ha ta ipukuve hembiapokuéra, ija'ỹ haguã chupekuéra ojapysaka ñe'ẽ japúre.
Umi tendota ha urukuéra osẽ rire Faraón rendágui, he'i umi omba'apóvape: —Faraón he'ika: “Noñeme'ẽmo'ãvéi peẽme kapi'i.
Tapeho peẽ voi peheka ha upe adóve pejapova'erã retakue noñemboguejymo'ãi.”
Umi omba'apóva adóve apópe isarambipa upe tetãpy rehe kapi'i rekávo.
Umi uru oiko hapykuéri he'ívo: —Opa upe adóve pejapova'ekue oĩ ramo guare kapi'i, pejapova'erã avei ko'ágã.
Urukuéra oinupã umi tendota Israel guápe omomba'apóva hapichakuérape, ha he'i chupekuéra: —Mba'ére ndoikói kuehe ha ko árape opa upe adóve oikova'erã mo'ã?
Umi tendota Israelgua oho oñondive Faraón rendápe ha he'i chupe: —Mba'ére upéicha ore rereko?
Kapi'i noñeme'ẽvéi oréve ha upéi oje'e: “Pejapo adóve”. Ha roñenupã rei.
Faraón he'i chupekuéra: —Pene ate'ỹséma ha peje peikóvo: “Rohóta romymbajuka ore Járape.”
Tapeho jeýke pemba'apo. Name'ẽkamo'ãvéi peẽme kapi'i. Adóve retakue pejapova'erã katu namboguejymo'ãi.
Umi tendota Israelgua, vaípe ojecha ohendúvo adóve retakue ndoguejymo'ãiha.
Faraón rendágui osẽvo, Aarón ha Moisés oha'arõ upépe chupekuéra.
Umi tendota he'i: —Ñandejára tohecha upe pejapova'ekue ha ta pene nupã pemoĩ haguére kyse puku Faraón ha hembiguáikuéra pópe ore juka haguã.
Upérõ Moisés he'i Ñandejárape: —Che Jára, mba'ére piko rereko asy ne retã guápe? Maerã piko che mbou ra'e?
Aha ypy guive Faraón rendápe ha ha'e chupe upe erekava'ekue, ha'e oñepyrũ ojopyeteve ne retãgua ndive, ha nderejapói mba'eve reipe'a haguã ipoguýgui chupekuéra.
Tupã he'i Moiséspe: —Tereho Faraón rendápe ha ere chupe: “Upéicha he'i Tupã, ore hebréo Jára: ‘Epoi che retã guágui, toho che momba'e guasu.
Nderepoiséi ramo ha akóinte rejoko ramo chupekuéra,
ore Jára oinupã pochýta ne rymbakuéra ñumegua: nde kavaju, vúrro, kaméllo, vaka ha ovechakuéra. Mba'asy omyasãita ijapytépekuéra ha omanombáta.
Israelgua mba'éva katu nomanomo'ãi.
Tupã he'i ko'ẽ ramo oikotaha upéva opa rupi Egipto pýre.’”
Upe ára ambuépe Ñandejára ojapo upe he'iva'ekue ha Egiptogua rymba oĩ haguéicha omanomba. Israelgua mba'éva katu peteĩnte jepe nomanói.
Faraón oporanduka umi mymba omanóva rehe ha oje'e chupe Israelgua mba'éva nomanói hague. Faraón katu ndoikuaaséi mba'eve ha ndopoíri Israel guágui.
Ñandejára he'i Moisés ha Aarónpe: —Peraha tanimbu tatakuágui pende po renyhẽ ha Moisés tomosarambi yvate gotyo Faraón renondépe.
Oikóta chugui yvy tĩmbo pererĩ Egipto ári ha omonguru vaipáta opavavépe, ha mymbakuérape Egipto tuichakue.
Ogueraha hikuái tanimbu tatakuágui ha oñemoĩvo Faraón renondépe, Moisés omombo yvatévo. Upérõ yvypóra ha mymbakuéra henyhẽ kuru ipeupávagui.
Paje apohakuéra jepe ndaikatúi opyta Moisés renondépe ikurupágui avei.
Ñandejára katu ombopy'a hatã Faraónpe ha nohendúi chupekuéra, ha'e he'i haguéicha Moiséspe.
Ñandejára he'i Moiséspe: —Epu'ã ko'ẽ mboyve, tereho Faraón rendápe ha ere chupe: “He'ika ndéve Tupã, ore hebréo Jára: Epoi che retã guágui, toho che momba'e guasu.
Ko'ágã amboútama nde, ne rembiguái ha ne retãgua ári opaichagua jejopy vai, reikuaa haguã ndaiporiha cheichagua yvy ári.
Aiporu rire che pyapy mbarete ha poinupã amyasãivo mba'asy pende apytépe, ndojekuaavéiva'erã mo'ã pende rapykuere ko yvy ári.
Roheja reikove ko'ágã peve ahechauka haguã ndéve upe che ikatúva ajapo, ha oñemomba'e guasu haguã che réra yvy jerekuévo.
Nde katu rejoko hína che retã guápe ha ndereipotái osẽ.
Upévare ko'ẽ ramo amongýta amandáu ipohýietereíva ho'a'ỹ haguéicha araka'eve Egíptope oiko ypy guive ko'agãite peve.
Ndereipotái ramo omanomba ne rymbakuéra emoingeka óga guýpe. Upe amandáu ojukáta oĩva guive ñúme taha'e mymba, taha'e yvypóra, noñemo'ãi ramo chugui.”
Umi Faraón rembiguái ogueroviava'ekue Ñandejára ñe'ẽ, ogueraha óga guýpe hembiguái ha hymbakuéra.
Umi ndoikuaaséiva'ekue mba'eve oheja ñúme hembiguái ha hymbakuéra.
Ñandejára he'i Moiséspe: —Eipyso nde po yvatévo ha to'a amandáu Egíptope yvypóra, mymba ha opa yvyra máta ñúme oĩvare.
Moisés oipyso yvatévo upe yvyra jekoha oguerekóva ipópe ha Tupã ombou ára sunu ha amandáu. Ho'a upe ára tiri ha Ñandejára omongy amandáu Egipto ári.
Amandáu ha ára tiri ho'a mbareteterei, ho'a'ỹ haguéicha araka'eve Egipto ári.
Ha ohundi oĩva guive Egíptope: ojuka opavavépe ha mymbakuéra ñúme oĩva, omyangu'i kapi'i ha omopẽ yvyra máta oĩva guive.
Gosénpe añoite, oĩháme Israelgua, ndo'ái amandáu.
Faraón ohenoika Moisés ha Aarónpe ha he'i chupekuéra: —Ko'ágã amombe'úta mante che angaipa. Pende Jára hína upe heko jojáva, che ha umi che retãgua katu ore reko aña.
Pejerure Tupãme topi ára sunu ha topa amandáu ha apoíta pende hegui. Natekotevẽmo'ãi pepyta areve ko'ápe.
Moisés he'i chupe: —Ko távagui asẽvo aipysóta che Jára gotyo che po: ára sunu opíta, opáta amandáu, reikuaa haguã ko yvy che Jára mba'eha.
Aikuaa porã jepe, nde ha ne rembiguáikuéra ndapekyhyjeiha gueteri Tupã che Járagui.
Oñehundi líno ha seváda: seváda hi'áma ha líno ipotýmagui.
Trígo ha senténope katu ndojehúi mba'eve: umíva hoky kurive.
Osẽvo Faraón rendágui, Moisés oipyso ipo Tupã gotyo. Opi upe ára sunu ha amandáu ha ndokyvéi yvy ári.
Faraón ohechávo ohasa hague ivaíva, oñembopy'a hatã jey, ha hembiguáikuéra hendive.
Ndopoíri Israel guágui, Ñandejára he'i haguéicha Moisés rupi.
Ñandejára he'i Moiséspe: —Tereho Faraón rendápe. Aheja niko ha'e ha hembiguáikuéra oñembopy'a hatã ajapo haguã ko'ã mba'e rechapyrã ijapytépekuéra,
ha remombe'u haguã nde ra'y ha ne reminenokuérape mba'éichapa che pu'aka Egiptogua rehe ha umi mba'e rechapyrã ajapova'ekue ijapytépekuéra ha peikuaa cheha pende Jára.
Upérõ Moisés ha Aarón oho Faraón rendápe ha he'i chupe: —He'ika ndéve Tupã ore Jára: “Araka'e pevépa che apo'íta? Ejapo ko ha'éva ndéve: Epoi che retã guágui toho che momba'e guasu.
Nderejapói ramo, ko'ẽ ramo amboúta peẽme tuku.
Umíva ojaho'ipáta ne retã, ojekuaa'ỹ haguãicha chuguikuéra yvy. Ho'upáta amandáu rembyre ha omoperõta yvyra máta okakuaáva guive ñúme.
Amyenyhẽta chuguikuéra nde róga, ne rembiguái ha Egiptogua rógakuéra, ohecha'ỹ haguéicha araka'eve nde rukuéra térã nde rukuéra ru, Egipto oiko ypy guive.” Ha osẽ hikuái Faraón rendágui.
Upérõ hembiguáikuéra he'i Faraónpe: —Ko'ã kuimba'e niko ñane rundipáta! Araka'e peve piko upéichata? Epoi mandína chuguikuéra, toho tomomba'e guasu Tupã Ijárape! Nderehecha kuaái piko Egipto oñehundi potaitemaha?
Upérõ Faraón ohenoika jey Moisés ha Aarónpe ha he'i chupekuéra: —Tapeho pemomba'e guasu Tupã pende Járape, ha peje chéve máva mávapa ohóta.
Moisés he'i chupe: —Rohóta mitã ha tuja, ore ra'y ha ore rajykuéra, ore ovecha ha vakakuéra rombyarete haguã ore Járape.
Faraón he'i chupekuéra: —Pene mitãnguéra jepe perahase. Ojekuaa porã mba'épa peipota hína! Peimo'ã piko pende Jára pene moirũtaha ha che ahejataha peho?
Ndoikomo'ãi upéva. Pehose ramo toho kuimba'ekuéra omomba'e guasu haguã pende Járape. Upéva niko pejerure. Ha omosẽ chupekuéra.
Ñandejára he'i Moiséspe: —Eipyso nde po Egipto ári ou haguã tuku. To'upaite ka'avo oĩva tetãpy rehe ha umi hembyva'ekue amandáugui.
Moisés oipyso ipo Egipto ári ha Tupã ombopeju yvytu kuarahy resẽ guio, ára pukukue ha pyharekue avei. Ko'ẽmba rire ojekuaa yvytu ogueru hague tuku.
Hetaeterei tuku ojasuru upe tetã pýre, oĩ'ỹ haguéicha Egipto oiko ypy guive ha oĩve'ỹ haguãicha araka'eve.
Ojaho'ipaite upe tetã omoypytũ meve yvy. Ho'upaite ka'avo ha yva ha omoperõ yvyra máta hembyva'ekue amandáugui. Ndopytái mba'eve hovyũva ñúme Egipto tuichakue.
Upérõ Faraón ohenoika pya'e Moisés ha Aarónpe ha he'i chupekuéra: —Che angaipa niko Tupã pende Jára ha pene renondépe.
Ajerure peheja rei haguã chéve che angaipa, ta kóvante jepe. Pejerure Tupã pende Járape toipe'a ore árigui ko'ã tuku ore jukapátava.
Moisés osẽ Faraón rendágui ha oñembo'e Ñandejárape.
Upérõ Ñandejára ombopeju yguasu guio yvytu ratã oguerahapáva tuku oity Mar Rójope. Peteĩ tukúnte jepe ndopytái Egipto tuichakue.
Tupã katu oheja Faraón oñembopy'a hatã jey. Faraón ndohejái Israelgua osẽ hetãgui.
Upérõ Ñandejára he'i Moiséspe: —Eipyso nde po yvatévo ha toguejy Egipto ári pytũ anambusu ikatúva ojepoko hese.
Moisés oipyso ipo yvatévo ha mbohapy ára pukukue pytũ anambusu ojaho'ipa Egipto.
Umi Egiptogua ndaikatúi ojuecha hikuái ha avave ndoku'éi oĩhágui, mbohapy ára pukukue. Israelgua rógakuéra katu ojehesape porã.
Faraón ohenoika Moiséspe ha he'i chupe: —Tapeho pemomba'e guasu pende Járape. Pende ovecha ha vakakuérante topyta. Pene mitãnguéra katu oho kuaa pene ndive.
Moisés he'i chupe: —Tekotevẽ rojapo mymbajuka ha mymbahapy ore Járape.
Ore rymbakuéra ouva'erã ore ndive. Peteĩ ipysapẽnte jepe ndopytamo'ãi ko'ápe. Ijapytégui roguenohẽva'erã romomba'e guasu haguã Tupãme. Ndoroikuaái gueteri mba'épa roikuave'ẽta chupe. Roguahẽ rire upépe mante roikuaáta.
Ñandejára oheja oñembopy'a hatã Faraón ha ndopoíri chuguikuéra.
Faraón he'i Moiséspe: —Tereho ko'águi ha anive reju. Cháke rohecha jey ramo remanóta!
Moisés he'i chupe: —Oikóta ere hagueichaite. ndacherecha mo'ãvéi!
Ñandejára he'i Moiséspe: —Ainupã pochýta Faraón ha opa hetã guápe ha upéva ipaháta. Upe rire ohejáta pesẽ ha ha'e voi pene mosẽta.
Ere opa kuimba'e ha kuña Israel guápe, tojerure umi oĩvape hóga ykére imba'e jegua pláta ha óro.
Tupã ombopy'a porã Egipto guápe Israelgua ndive. Moisés avei Egíptope ojehayhu. Faraón rembiguái ha tetãgua oĩ hendive.
Moisés he'i Faraónpe: —He'ika ndéve ore Jára: “Ahasáta pyhare pyte Egipto pýre,
ha omanóta Egíptope opa ta'ýra ypykue, nde ra'y guive, upe tembiguái ombojeréva itrígo myangu'iha memby peve. Ha omanóta avei opaichagua mymba ra'y ypykue.
Ha oñehendúta Egipto tuichakue jahe'o soro nde'áva oñehendu'ỹ haguéicha ágã peve ha oñehenduve'ỹva'erã araka'eve.
Israelgua térã hymba ra'ykuérare katu peteĩ jaguánte jepe ndoguahumo'ãi. Reikuaa haguã ore Jára nombojojaiha pende rehe Israel guápe.”
Upérõ oúta opa ne rembiguái, oñesũta che renondépe ha he'íta chéve: “Pesẽna ore retãgui nde ha opa ne retãgua”. Ha upe rire ae asẽta hína. Ha ipochyeterei Moisés osẽvo Faraón rendágui.
Ñandejára he'i Moiséspe: —Napenerendumo'ãi hína Faraón. Upéicha ikatúta ambohetave Egíptope che mba'e rechapyrã.
Moisés ha Aarón ojapo Faraón renondépe umi mba'e rechapyrã. Tupã katu oheja Faraón oñembopy'a hatã, ha ndopoíri Israel guágui.
Ñandejára he'i Moisés ha Aarónpe Egíptope:
—Ko mes ha'éta hína peẽme guarã, áño pegua mes tenondegua.
Peje opa Israel guápe: “Ko mes pegua ára 10hápe, opa óga jára toñongatu peteĩ ovecha ra'y térã kavara ra'y hóga guápe guarã.
Peteĩ óga pegua imbovy ramo ho'upa haguã, tome'ẽ hembyre hóga ykére oĩvape. Ojeporavo haguã upe mymba, toñema'ẽ mbovýpa umi ogagua ha mbovýpa ho'u jepi peteĩ-teĩ.
Ta upéva ovecha ra'y térã kavara ra'y mácho imarã'ỹva ha hi'áño peteĩva.
Peñongatu ára 14 peve ha opa Israelgua tojuka oguahẽvo ka'aru pytũ.
Pemona huguykuépe mokõive óga rokẽ ykére pe'uhápe upe mymba, avei hembe'y yvategua.
Upe pyharépe voi toje'u ho'o jehesy pyre, mbuja ha pohã ñana iróva reheve. Upe mbuja tojejapo trígo ku'i oñembovu'ỹvagui.
Upe mymbágui ani pe'u mba'eve ipýra térã ñembojy pyre. Jehesy pyre pe'uva'erã, iñakãngue, ipokue ha hyekue reheve.
Ani peheja mba'eve upe ára ambuépe guarã ha hembyre pehapy ko'ẽmba vove.
Upéicha pe'u: jeku'a jopýpe, pende py rehegua pende py rehe ha yvyra jekoha pende pópe. Ha pe'u pya'e, Ñandejára Páskua, niko hína.
Che ahasáta upe pyharépe Egipto rupi ha ajukapáta Egiptogua ra'y ypykue, taha'e kuimba'e térã mymba. Upéicha ainupãta tupã gua'ukuéra Egipto guápe. Che hína pende Jára!
Upe tuguy oĩva pende róga rokẽre, ha'éta mba'e rechaukaha ha ahasakuévo ahasáta henonde rupi ha ndoikemo'ãi pende jukávo porojukahára, ainupã ramo Egíptope.
Ko ára hína mandu'arã peẽme ha pembyaretéta chéve peẽ ha pene ñemoñare. Pembyarete ko ára tembiapoukapy ramo opa árape guarã peẽme ha pene ñemoñarépe.”
Pe'u mbuja oñembovu'ỹva 7 ára pukukue. Ára peteĩha guive peipe'a pende rógagui mbuja mbovuha. Umi ho'úva mbuja oñembovupyréva umíva umi árape, toñemosẽ Israélgui.
Ára peteĩháme pejapo aty marangatu. Ára 7hápe upéicha avei. Umi árape ani oñemba'apo, ndaha'éi ramo tembi'u apópe. Upéva ñoite ikatu pejapo.
Pembyarete mbuja iñembovu pyre'ỹ ára, upe árape niko anohẽva'ekue Egíptogui opa Israel guápe. Pembyarete ko ára tembiapoukapy ramo opa árape guarã peẽme ha pene ñemoñarépe.
Pe'u mbuja iñembovu pyre'ỹ mes peteĩháme, ára 14 ka'aru guive, ára 21 ka'aru peve.
Ani oĩ mbuja mbovuha pende rógape 7 ára pukukue. Upe ho'úva mba'e ñembovu pyre, taha'e mombyrygua, taha'e tetãgua, toñemosẽ Israélgui.
Mamo peikohápe ani pe'u mba'eve iñembovu pyre. Noñembovúiva'ekuénte pe'uva'erã.
Moisés ohenói Israel myakãhárakuérape ha he'i chupekuéra: —Tapeho peheka ovecha ra'y ha kavara ra'ykuéra pende róga guápe guarã ha pejuka upe mymba Paskuarã.
Pemono'õ huguykue ña'ẽme ha upépe pemyakỹ ñana rogue. Upévape pemona tuguy mokõi okẽ rembe'y ykére ha hi'arigua rehe avei. Upe okẽ rupi tosẽ'ỹ avave hógagui ko'ẽmba mboyve.
Ñandejára ohasáta ha ojukáta Egipto guápe ha ohechávo tuguy onáva pende róga rokẽ rembe'y mbohapýre, ohasátante henonde rupi ha ndohejamo'ãi porojukahára oike pende rógape pende jukávo.
Pejapo kóva tembiapoukapy ramo opa árape guarã peẽme ha pene ñemoñarépe.
Upéicha avei pejapóta peikévo upe yvýpe Ñandejára ome'ẽtava peẽme, he'i haguéicha.
Ha peẽme oporandu ramo pende ra'ykuéra: “Mba'e piko he'ise ko pejapóva?”,
peje kóicha chupekuéra: “Kóva hína Páskua rehegua mymbajuka ombyaretéva Ñandejárape guarã, ha'e ohasa ramo guare Israelgua róga renonde rupi Egíptope. Ha ojuka Egiptogua róga guápe, ore róga guápe katu ndojukái.” Upérõ Israelgua oñesũ ha omomba'e guasu.
Israelgua ojapo opa mba'e he'iva'ekue Ñandejára Moisés ha Aarónpe, ha'e he'i haguéicha.
Pyhare pyte Tupã ojuka Egíptope opa ta'ýra ypykue, Faraón, iguapyha jeguápe oguapýva ra'y guive, upe kuimba'e koty ypytũme oĩva ra'y peve, ha opa mymba ra'y ypykue Egiptogua mba'e.
Faraón, opa hembiguáikuéra ha opa umi Egiptogua, opu'ã upe pyharépe ha oiko jahe'o soro mbareteterei Egiptopy rehe ndaipórigui óga noĩrihápe omanóva.
Upe pyharépe voi Faraón ohenói Moisés ha Aarónpe ha he'i chupekuéra: —Pepu'ã ha pesẽ ore retãgui peẽ ha opa Israelgua ha tapeho pemomba'e guasu Tupãme peje haguéicha.
Peraha avei pende ovecha ha vakakuéra peje haguéicha. Tapeho ha che rovasa chéve avei.
Umi Egiptogua avei ojerure asy chupekuéra osẽ pya'e haguã Egíptogui, he'ívo: —Romanombáta niko!
Umi Israelgua ogueraha mbujarã ovu'ỹva gueteri opa hyru reheve ha omoĩvo ijahojápe ohupi ijati'ýre.
Opa Israelgua ojapo Moisés he'iva'ekue chupekuéra ha ojerure Egipto guápe imba'e jegua pláta ha óro ha ijaokuéra.
Ñandejára ombopy'a porã rupi Egipto guápe, ome'ẽ Israel guápe opa mba'e ha'ekuéra ojeruréva. Upéicha omondoho hikuái Egipto guápe.
Israelgua osẽ Ramsésgui ha oho Sucot gotyo. Osẽ 600.000 kuimba'e rupi ojepapa'ỹ rehe kuña ha mitãnguéra.
Osẽ avei hendivekuéra tapicha opaichagua, heta vaka, ovecha ha kavara reheve.
Mbujarãgui oguenohẽva'ekue Egíptogui ojapo hikuái mbuja iñembovu pyre'ỹ, oñemosẽvo Egíptogui niko ndaikatúi ogueraha tembi'u tape rehe guarã.
Israelgua hi'areva'ekue Egíptope 430 áño.
Upe ára oñemboty haguépe umi 430 áño, osẽ Egíptogui opa Israelgua, Ñandejára ñorãirõhára.
Pyhare ojeke'ỹhava'ekue upéva ñande járape guarã, oguenohẽ haguã chupekuéra Egíptogui. Ha upe pyharéta hína avei pyhare jeke'ỹha opa Israelgua ha iñemoñarépe opa árape guarã, ombyaretévo Ñandejára rembiapokue.
Ñandejára he'i Moisés ha Aarónpe: —Ãva hína tembiapoukapy Páskua rehegua: Ani ho'u chugui avave mombyrygua.
Pene rembiguái ijogua pyre, peapi'ova'ekue, ikatúta ho'u.
Oikóva pende apytépe térã omba'apóva peẽme guarã katu ani ho'u.
Toje'u óga pýpe. Ani penohẽ okápe upe so'o ha ani pemopẽ ikãnguekue.
Israelgua oĩ haguéicha ombyareteva'erã.
Oĩ ramo mombyrygua pende apytépe ho'uséva Ñandejára Páskua, tojeapi'ouka ha'e ha kuimba'ekuéra hesegua. Upéicha oñemboja kuaa ombyaretévo, peẽichaguáta niko hína avei. Upe ojeapi'o'ỹva katu ani ho'u.
Peteĩnte upe tembiapoukapy tetãgua ha mombyrygua pene ndive oikóvape guarã.
Upéicha ojapo Israelgua, Ñandejára he'i haguéicha Moisés ha Aarónpe.
Upe árape voi Ñandejára oguenohẽ Egíptogui aty-atýpe opa Israel guápe.
Ñandejára he'i Moiséspe:
—Emboyke chéve che mba'erã opa ta'ýra ypykue oĩva Israélpe, taha'e kuimba'e térã mymba. Umíva niko che mba'e hína.
Upérõ Moisés he'i Israel guápe: —Pene mandu'a ko ára rehe pesẽ hague Egíptogui, tembiguái rekógui, Ñandejára niko pene renohẽva'ekue upégui pyapy mbaretépe. Ha ani pe'u mbuja iñembovu pyre.
Ko mes pesẽha hína, mes Abib.
Ko mes pembyaretéta, Ñandejára pene moinge rire cananéo, hitíta, amorréo, hevéo ha jebuséokuéra yvýpe, osyryhápe ýicha kamby ha eíra, he'i haguéicha pende rukuéra ypykuépe ome'ẽtaha peẽme.
Pe'úta mbuja iñembovu pyre'ỹ 7 ára pukukue ha upe ára pahápe pembyaretéta Ñandejárape.
Pe'u mbuja iñembovu pyre'ỹ 7 ára pukukue ha ani ojehecha mbuja iñembovu pyre térã mbuja mbovuha pende rógape ha mamove peẽ peikohápe.
Upe árape pemombe'u pende ra'ykuérape pejapoha upéicha pembyarete haguã upe Ñandejára ojapova'ekue pende rehe pene renohẽ ramo guare Egíptogui.
Ha upévata hína mba'e rechaukaha pende pópe ha mandu'arã pene resa renondépe, Ñandejára rembiapoukapy oĩ mante haguã pende jurúpe. Pyapy mbaretépe niko pene renohẽva'ekue Ñandejára Egíptogui.
Pemomorã kóva, opa áño hi'ára teépe.
Ñandejára pene moinge rire cananéokuéra retãme ha ome'ẽ rire peẽme upe yvy, he'i haguéicha peẽme ha pende rukuéra ypykuépe,
pemboyke Ñandejárape guarã opa ta'ýra ypykue. Pende ovecha ra'y ypykue máchova guive, Ñandejárape guarã hína.
Pende vúrro ra'y ypykue hekovia jeýta peẽme pehepy me'ẽ ramo hese peteĩ ovecha ra'y, ỹrõ pejajuvokava'erã. Pehepy me'ẽva'erã avei pende ra'y ypykue rehe hekovia jey haguã peẽme.
Ha ko'ẽ ramo ára oporandu ramo peẽme pende ra'ykuéra: “Mba'e piko he'ise kóva?”, pejéta upéicha chupekuéra: “Pyapy mbaretépe ore renohẽva'ekue Ñandejára tembiguái reko Egíptope guágui.
Faraón oñembopy'a hatã ha ndopoiséi haguére ore hegui, Ñandejára ojukava'ekue opa ta'ýra ypykue, kuimba'e ha mymba, Egíptope oĩva. Upévare aikuave'ẽ Ñandejárape che mymba ra'y ypykue máchova guive ha ahepyme'ẽ che ra'y ypykuére, areko jey haguã che mba'erã.”
Kóvata mba'e rechaukaha pende pópe ha mandu'arã pene resa renondépe, pyapy mbaretépe pene renohẽ hague Ñandejára Egíptogui.
Faraón opoi rire Israel guágui, Tupã ndoguerahái chupekuéra filistéo retã rape rupi, mbykyve ramo jepe, he'ígui ipype: —Ani upeichahágui ojeity mba'e hikuái hi'árikuéra, ombopo'i ha oguevi jey Egíptope.
Upévare ombojere chupekuéra yvy ojeiko'ỹha rape rupi, Mar Rojo gotyo. Israelgua osẽ Egíptogui oñembosako'i pyre ñorãirõrãicha.
Moisés osẽvo ogueraha José kãnguekue. Kóva niko ome'ẽkava'ekue iñe'ẽ Israel guápe he'ívo: “Tupã ou vove pene pytyvõ pesẽ haguã Egíptogui, peraháta ko'águi che kãnguekue.”
Oho hikuái Sucótgui ha opyta Etámpe yvy ojeiko'ỹha rembe'ýpe.
Ñandejára oho henonderãnguéra, arakue peteĩ arai oñembo'ýva rupi ohechauka haguã chupekuéra haperã ha pyharekue tata oñembo'ýva rupi ohesape haguã chupekuéra, ikatu haguã oguata ára ha pyhare.
Araka'eve ndojeíri chuguikuéra arai ñembo'y arakue térã tata ñembo'y pyharekue.
Ñandejára he'i Moiséspe:
—Ere Israel guápe tojevy ha topyta Pi-Hahirot renondépe, Migdol ha yguasu pa'ũme, Baal-Sefón rovái. Pepyta upépe yguasu ypýpe.
Faraón he'íta Israelguáre: “Oiko hikuái opa rupi rei oikuaa'ỹ rehe mamópa ohóta, ha yvy ojeiko'ỹha ohape jokóta chupekuéra”.
Ahejáta Faraón oñembopy'a hatã ha pene muña. Che katu ahechaukáta che reko mimbipa Faraón ha iñorãirõhakuérape, toikuaa Egiptogua cheha opa mba'e Jára. Upéicha ojapo hikuái.
Oñemombe'u vove Egipto ruvicha guasúpe Israelgua oho hague, ha'e ha hembiguáikuéra he'i hikuái: —Maerã piko jaheja Israelgua osẽ ñande poguýgui?
Faraón oguenohẽka ikárro ñorãirõrã ha ogueraha iñorãirõhakuéra yvy rupigua ha kavaju arigua.
Oiporavo 600 kárro iporãvéva ha opaichagua kárro Egipto pegua, huvichakuéra reheve.
Ñandejára oheja Egipto ruvicha guasu Faraón oñembopy'a hatã ha omuña Israel guápe, ha'ekuéra osẽ aja ojeroviaitévo ijehe.
Egiptogua omuña chupekuéra kavaju arigua, Faraón kárro arigua ha iñorãirõhakuéra yvy rupigua reheve. Ohupyty hikuái Israel guápe opytu'u aja yguasu ypýpe, Pi-Hahirot renondépe, Baal-Sefón rovái.
Oñembojávo Faraón, Israelgua ohecha Egiptogua omuñaha chupekuéra, tuicha okyhyje ha osapukái Ñandejárape.
He'i hikuái Moiséspe: —Ndaipóri piko Egíptope yvy roñeñotỹ haguã, ajeve ore reru romano haguã yvy ojeiko'ỹháme? Maerã voi piko ore renohẽ Egíptogui?
Ro'e voi ndéve kuri: “Ore rejápe toroiko Egiptogua rembiguái ramo. Iporãve roiko upéicha ha ani romano yvy ojeiko'ỹháme!”
Moisés he'i chupekuéra: —Ani pekyhyje térã pejepy'apy mba'evére! Pehecháta hína ko árape upe Ñandejára ojapótava. Umi Egiptogua pehecháva ágã, ndapehechamo'ãvéi águive.
Ñandejárante voi oñorãirõta pende rehe ha natekotevẽi pejepy'apy mba'evére.
Ñandejára he'i Moiséspe: —Maerãpa resapukái rei chéve? Ere Israel guápe toho hapére.
Nde katu ehupi yvyra jekoha, eipyso nde po Mar Rojo ári ha emboja'o hi'ykuéra ojuehegui ikatu haguã Israelgua ohasa yvy rupi.
Che ahejáta Egiptogua oñembopy'a hatã ha ojepoi Israelgua rapykuéri, ajechaukáta che mimbipápe Faraón, ikárro ha ñorãirõhára kárro arigua, kavaju arigua ha yvy rupigua renondépe.
Oikuaáta umi Egiptogua cheha opa mba'e Jára, ajechauka ramo che mimbipápe che yvytúvo Faraón, ikárrokuéra ha umi ñorãirõha kárro arigua, kavaju arigua ha yvy rupiguáre.
Ñandejára remimbou ha upe arai ohóva Israelgua renondépe ohasa hapykue gotyo,
ha oñemoĩ Egiptogua ha Israelgua pa'ũme. Upe arai ñembo'y omopytũ Egiptogua gotyo ha ohesape Israelgua gotyo. Umi Egiptogua, ndohecháigui mba'eve, ndaikatúi ohupyty Israel guápe upe pyharépe.
Moisés oipyso ipo Mar Rojo ári ha Ñandejára ombopeju pyhare pukukue kuarahy resẽ guio yvytu ratã omboja'óva ykuéra ojuehegui.
Israelgua ohasa pe Mar Rojo yvy rupi, ha umi y aty oñembo'y ijykérekuéra mokõive henda guio.
Umi Egiptogua omuña chupekuéra ha ojepoi hapykuéri umi y mbytépe opaite Faraón kavaju ha ikárrokuéra reheve.
Oguahẽvo ko'ẽju, Ñandejára oma'ẽ arai ha tata ñembo'y guive Egiptogua gotyo ha ojapo tuicha sarambi ijapytépekuéra.
Ohekyipa ikárrokuéra rruéda ha ndaikatuvéi oku'e. Upérõ Egiptogua osapukái: —Jaguevíke Israel guágui, cháke opa mba'e Jára oñorãirõ hesehápekuéra ha oñemoĩ ñande rehe!
Ñandejára he'i Moiséspe: —Eipyso nde po umi y ári, ha to'a Egiptogua, ikárro ha ikavaju arigua ári.
Moisés oipyso ipo yguasu ári ha umi y ho'a jey hendaguépe. Egiptogua katu ojerévo oguevi haguã ojetopa y renondépe. Upéicha Ñandejára ojaho'ipa ýpe chupekuéra.
Umi y oguevívo hendaguépe ojaho'i Faraón ñorãirõhárape oikeva'ekue Israelgua rapykuéri ikárrokuéra reheve. Nahembýi peteĩnte jepe.
Israelgua katu ohasa yvy rupi yguasu mbyte rupi, ha hi'ykuéra oñembo'y ijykérekuéra mokõive henda guio.
Upe árape Ñandejára oipe'a Israel guápe Egiptogua poguýgui; ha Israelgua ohecha umi Egiptogua re'õngue y rembe'ýpe.
Ohechávo Israelgua Ñandejára pyapy oinupã mbaretetereíva Egipto guápe, omomba'e chupe ha oguerovia Ñandejára ha hembiguái Moiséspe.
Upérõ Moisés ha Israelgua opurahéi joa Ñandejárape he'ívo:Taropurahéi Tupãme,ojajaipáva imbaretetégui.Oity upe y guasúpekavaju ha hi'ári guápe.
Tupã, nde che mombarete ha che mbovy'a. Nde, ivaívagui che pe'a! Nde che Tupã, rogueropurahéi, che rukuéra Tupã, romomorã!
Che Jára, nde hína ñorãirõhára, Che Jára, nde réra tee!
Faraón kárrokuéra ha iñorãirõhára yguasu ruguápe remombopaite. Ñorãirõhakuéra poravo pyrépe, Mar Rojo omokõmbaite.
Yeta apytépe ho'yguy joa, ha ita pohýicha upe y ruguaitépe ojejakutu.
Tupã, nde po akatúa imbaretetéva, omimbipaite! Tupã, nde po akatúape remyangu'ipa nde rehe opu'ãvape!
Upe ne mimbipápe ijojaha'ỹva reipete yvýre nde rehe oñemoĩvape, nde pochy rendýpe ñana pirukuéicha rembokusugue!
Reipeju pochy yeta apytépe ha iñapesãmba! Opu'ã yvatévo y oñembo'ýva, hypa yguasu upe hypyhápe, hugua iñapekã!
He'i ore muñáva: Jaike hapykuéri, jaipe'a imba'éva, ñañemohyguãtã, ñamoperõmba ha oguerekóva jarahapaite! Ñande kyse pukúpe jajukapaite!
Reipeju upe ýre ha chupekuéra ojaho'ipa! Ku ita pohýicha ho'yguy joa y ñarõ ruguápe!
Ore Jára! Ndéicha guápa máva tupãnguéra apytépe! Mávapa ndéicha ojajaipa, imarangatu! Nde hína kyhyjeha mba'e rechapyrã apópe! Mba'e rechapyrã apoha jojaha'ỹ!
Reipyso nde po akatúa ha omokõmba chupekuéra yvy.
Reisãmbyhy py'a porãme ne retãgua jejora pyrépe. Nde po mbaretépe chupekuéra reraha, nde róga marangatu peve.
Tetãnguéra ohendúvo oryryipa, filistéo retã megua osusũmba,
Edom ruvichakuéra okyhyje joa, Moab oisãmbyhýva tuicha ojepy'apy, Canaán retãgua ikangypa, kyhyje guasu ha py'andýi ojaho'ipa chupekuéra!
Nde pyapy mbarete, chupekuéra itáicha omokirirĩ, ohasapa peve ne retãgua Tupã, ohasapa peve upe tetã nde rejoguava'ekue ne mba'erã!
Nde remboguata chupe ha remohenda yvyty marangatúpe, reiporavova'ekue reiko haguã, Nde Rekoha, Tupã, nde po teépe remopu'ãva'ekue!
Tupã oguapy mburuvicha pavẽ ramo opa árape guarã!
Faraón kárro ha kavaju ariguakuéra oikévo yguasu rapépe, Ñandejára oity jey yguasu hi'árikuéra, Israelgua ohasa aja yvy rupi yguasu mbyte rupi.
Kuña maranduhára María, Aarón reindy, ha opa kuñakuéra hapykuéri, imba'epu pararã rory púpe ojeroky joa.
María katu omopa'ũ popy'ỹi jepi chupekuéra ko purahéi: Peropurahéi Ñandejárape oñemondéva mimbipápe, ombo'yguývo Yguasúpe kavaju ha kavaju arigua!
Moisés he'i Israel guápe oho haguã Mar Rójogui yvy ojeiko'ỹha hérava Sur gotyo. Oguata hikuái mbohapy ára ojuhu'ỹ rehe y.
Oguahẽvo Márape ndaikatúi upépe hoy'u, irógui upe y. Upévare ombohéra Mára upe oguahẽ haguépe.
Upérõ oñe'ẽ pochy hikuái Moisés rehe ha he'i: —Mamo piko jay'úta?
Moisés ohenói Ñandejárape ha Ñandejára ohechauka chupe peteĩ yvyra. Upéva ha'e oity ýpe ha upe y oñemohe'ẽ. Upépe Ñandejára ome'ẽ Israel guápe hembiapoukapy ha upépe oipy'a ra'ã chupe.
He'i chupekuéra: —Tupã pende Jára ñe'ẽ pehendu ramo añetehápe ha pejapo hekópe guáva hesa renondépe, pehendúvo hembiapoukapy ha pejapóvo hembipota, namboumo'ãi pende ári mba'eveichagua ñenupã pochy amondova'ekue Egipto guáre. Che niko hína pende Jára pene pohanóva.
Upéi oguahẽ hikuái peteĩ hendápe hérava Elim, oĩháme 12 ykua ha 70 pindo máta. Upépe opyta hikuái y rembe'ýpe.
Oho hikuái Elímgui ha oguahẽ yvy ojeiko'ỹháme upe héravape Sin, opytáva Elim rire ojehóvo Sinaí gotyo, ára 15, mes mokõiháme osẽ rire Egíptogui.
Opa Israelgua oñe'ẽ vai upépe Moisés ha Aarón rehe.
He'i joa hikuái: —Romano nga'u ra'e Ñandejára po rupi Egíptope! Upépe roguapy jepi ore ólla jerére, ro'u so'o ha mbuja ore ryguãtã meve. Peẽ katu ore reru ko yvy ojeiko'ỹháme ore jukapa haguã ñembyahýigui.
Ñandejára he'i Moiséspe: —Amondóta peẽme mbuja yvágagui. Peteĩ-teĩ tosẽ tombyaty arako'ẽre hembi'u upe árape guarã. Upéicha aikuaáta ha'ekuérapa oikóta che aipotaháicha.
Ára 6hápe katu tombyaty mokõi árape guarã.
Upérõ Moisés ha Aarón he'i Israel guápe: —Ko ka'aru peikuaáta Ñandejára hague upe pene renohẽva Egíptogui,
ha ko'ẽrõ pyhareve pehecháta Ñandejára omimbipa ramo. Ha'e ohendu peñe'ẽ vai ramo hese. Oréko ndaha'éi voi mba'eve ha upe pejéva ore rehe ndaorerupytýi.
Ha he'ive Moisés: —Ko ka'aru Ñandejára ome'ẽta peẽme so'o ha ko'ẽrõ pyhareve mbuja pene ryguãtã meve. Ñandejára niko ohendu peñe'ẽrõ hese. Ndaha'éi oréve peẽ ore rova apíva. Ñandejára rehe pejapo upéva.
Upérõ Moisés he'i Aarónpe: —Ere Israel guápe toñemboja Ñandejára rendápe, ha'e niko ohendúma iñe'ẽ.
Aarón oñe'ẽ aja Israel guápe, ha'ekuéra oma'ẽ yvy ojeiko'ỹha gotyo ha ohecha hikuái Ñandejára omimbipa ramo peteĩ araípe.
Ñandejára he'i Moiséspe:
—Ahendu Israelgua oñe'ẽ vai ramo. Ere chupekuéra: “Ka'aru vove pe'úta so'o ha pyhareve pene ryguãtãta pángui. Ha upéicha peikuaáta cheha Tupã pende Jára”.
Upe ka'aru voi ou guyrakuéra ynambu joguaha ha omyenyhẽmba upe ha'ekuéra oikoha. Ha pyhareve ojejaho'ipa ysapýpe upe ha'ekuéra oikoha, opa ijerekuévo.
Ysapy ikã rire, ojekuaa yvy perõ ári akytã mimi mba'e ra'ỹicha, ysapy rypy'a joguaha.
Israelgua ohechávo upéva he'i joa ojupe: “Mba'éiko kóva?” ndoikuaáigui mba'épa. Moisés katu he'i chupekuéra: —Kóva hína mbuja ome'ẽva peẽme Ñandejára.
Upéicha he'ika Ñandejára: “Óga járakuéra tosẽ tombyaty hogaguakuéra rembi'urã. Peteĩ-teĩ ogagua oikotevẽ peteĩ gomer, ohupytýva mokõi kílo rupi, okaru haguã”.
Upéicha ojapo Israelgua. Oĩ ombyaty hetáva ha oĩ ombyaty michĩva.
Ha oha'ãvo hikuái ikílokuéra, umi ombyaty hetava'ekue ndoguereko hetavéi ha ombyaty michĩva'ekue ndoguereko michĩvéi. Peteĩ-teĩ ombyaty oikotevẽva'ekue ojekaru haguã hógape.
Moisés he'i chupekuéra: —Aníke avave oñongatu mba'eve ko'ẽrõ guarã.
Oĩ ndoikuaaséiva'ekue mba'eve ha oñongatu ára ambuépe guarã. Umíva rembi'u haso ha itujupa. Upérõ Moisés ipochyeterei umíva ndive.
Tembi'u oñembyaty jepi pyhareve oñekotevẽháicha. Kuarahy osẽ rire katu, upe opytava'ekue oñemono'õ'ỹre, hykupa kuarahy akúpe.
Ára 6hápe ombyaty jo'a hikuái: irundy kílo peteĩ-teĩme guarã. Myakãhárakuéra omombe'u upéva Moiséspe.
Ha'e he'i chupekuéra: —Upéicha he'i Ñandejára ojejapo haguã: “Ko'ẽrõ pytu'uha ára hína, Ñandejárape oñembyaretéva. Pembojy upe pembojyva'erã ha pembopupu upe pembopupuva'erã peikotevẽtaháicha, hembyre peñongatu ko'ẽrõ guarã.”
Ha'ekuéra oñongatu he'i haguéicha Moisés. Ndaitujúi ha ndahasói.
Upérõ he'i Moisés: —Ko árape kóva pe'úta, Ñandejára áragui hína. Ha ndapejuhumo'ãi mba'eve ñúme.
Ikatu pembyaty 6 ára pukukue. 7hápe katu, ha'égui pytu'uha ára, ndapejuhumo'ãi mba'eve.
Opáichavo, oĩ osẽva ohekávo ára 7hápe ha ndojuhúi mba'eve.
Ñandejára he'i Moiséspe: —Araka'e pevépa ndapejaposemo'ãi upe ha'éva peẽme!
Amoĩ niko peẽme pembyarete haguã pytu'uha ára. Upévare ára 6hápe ame'ẽ peẽme tembi'u jo'a mokõi árape guarã. Topytáke hógape maymáva ha aníke avave osẽ omba'apo ára 7hápe.
Ha maymáva opytu'u ára 7hápe.
Israelgua ombohéra maná upe tembi'u oñembyatýva. Ojogua kuratũ ra'ỹime ha ijape morotĩ. Ha he, tórta trígo ku'ígui ojejapóvaicha, eíra reheve oñembojehe'áva.
He'i chupekuéra Moisés: —Upéicha he'ika peẽme Ñandejára: “Pembyaty mokõi kílo maná ha peñongatu, pene ñemoñarekuéra ohecha haguã mba'épepa pomongaru yvy ojeiko'ỹháme, poguenohẽ rire Egíptogui”.
Upérõ Moisés he'i Aarónpe: —Eipyhy peteĩ mbayru, emoĩ pype mokõi kílo maná ha eraha Ñandejára renondépe, toñeñongatu pene ñemoñarépe guarã.
Aarón ombohyru mokõi kílo maná ha omoĩ umi mokõi ita pehẽngue ohechaukáva Ñandejára rembiapoukapy renondépe, oñeñongatu haguã Ñandejára he'i haguéicha Moiséspe.
Israelgua ho'u maná 40 áño pukukue oguahẽ meve yvy ojeikohápe, Canaán retã rembe'ýpe.
Upe mokõi kílo rupi, hebréo ñe'ẽme oje'e gomer.
Tupã he'i Israel guápe oho haguã hapére. Oho hikuái Síngui ha oguahẽ Refidímpe. Upépe ndaipóri y ojey'u haguã.
Upérõ ojerure pochy hikuái Moiséspe he'ívo: —Ore mboy'úpy! Moisés he'i chupekuéra: —Mba'ére piko peñe'ẽ pochy chéve ha pembopochyse Tupãme?
Ha'ekuéra katu ijyuhéieterei ha ojahéi jey Moisés rehe he'ívo: —Ore renohẽ piko Egíptogui ore juka haguã yuhéigui ore mitã ha ore rymbakuéra reheve?
Moisés osapukái Ñandejárape ha he'i: —Mba'e piko ikatu ajapo hesevekuéra? Opa che mbo'itaséma hikuái!
Ñandejára he'i Moiséspe: —Tereho hendápekuéra ha ta ne moirũ Israel myakãhára mbovymi. Eraha avei yvyra jekoha reinupã haguépe y Nilo.
Yvyty Horébpe aiméta ne renondépe ita ári. Embota upe ita ha osẽta chugui y ojey'u haguã. Moisés ojapo upéicha Israel myakãhára rovake.
Oiko haguépe upéva oñembohéra Masá ha Meriba, Israelgua oñe'ẽ pochy haguére ha oha'ã haguére ombopochy Ñandejárape he'ívo: “Oĩpa Ñandejára ñane ndive, térãpa nahániri?”
Ou Amalecgua ha ojeity Israelgua ári Refidímpe.
Moisés he'i Josuépe: —Eiporavo kuimba'ekuéra ha esẽ pyhareve eñorãirõ Amalecgua ndive. Che ajupíta yvyty ru'ãme, Tupã yvyra jekoha reheve.
Josué ojapo he'i haguéicha chupe Moisés ha osẽ oñorãirõ Amalecgua ndive. Upe aja Moisés, Aarón ha Hur ojupi yvyty ru'ãme.
Moisés ohupi aja ipo yvate, Israelgua ipu'aka Amalec guáre. Omboguejy aja katu, Amalecgua umi Israel guápe omboguevíva.
Moisés katu ijyva kane'õ ha upérõ Aarón ha Hur omoĩ chupe ita oguapy haguã, ha'ekuéra katu oñemoĩ mokõive ijyke guio ojyva joko chupe yvatévo. Upéicha opyta hikuái kuarahy oike peve.
Josué ipu'aka Amalecgua rehe kyse pukúpe.
Upérõ Ñandejára he'i Moiséspe: —Ehai kóva kuatiáre, topyta mandu'arã ha eikuaauka Josuépe che ahapo'otaha Amalec guápe ko yvy árigui, oikove'ỹ haguã hesekuéra mandu'a.
Moisés omopu'ã altar ombohérava “Tupã che poyvi veve”,
he'ívo: —Ñandejára poyvi veve ñande pópe! Ñandejára oike ñorãirõme Amalec ndive, opa árape guarã!
Madián pegua pa'i, Moisés rembireko ru hérava Jetró, oikuaa umi mba'e Tupã ojapova'ekue Moisés ha hetãgua Israel rehe, ha mba'éichapa Ñandejára oguenohẽ Egíptogui chupekuéra.
Moisés opoi ra'e hembireko Séforagui ha Jetró ogueraha hendápe ko hembireko,
ha imemby mokõi. Peteĩme Moisés ombohérava'ekue Guersón, he'ígui: “Mombyrygua che, aime tetã che mba'e'ỹvape”.
Ambuépe katu ombohéra Eliézer, he'ígui: “Tupã che ru Jára hína che mo'ãhára, che mo'ãva'ekue Faraón kyse pukúgui”.
Moisés rembireko ha ta'ýrakuéra reheve Jetró oguahẽ hendápe yvy ojeiko'ỹháme, oikohápe Moisés yvyty Horeb ypýpe.
Ha he'ika Moiséspe: —Che Jetró, ne rembireko ru, aju ne rendápe ne rembireko ha nde ra'ykuéra reheve.
Moisés osẽ hembireko ru ruguãtĩvo, ojayvy henondépe ha upéi ohetũ chupe. Oñomomaitei hikuái ha oike kotýpe oñondive.
Moisés omombe'u hembireko rúpe opa mba'e Ñandejára ojapova'ekue Faraón ha Egiptogua rehe Israelgua rehehápe, opa umi mba'e ohasava'ekue tape rehe ha mba'éichapa Ñandejára oipytyvõ chupekuéra.
Jetró ovy'a ohendúvo opa umi mba'e porã Ñandejára ojapova'ekue Israelguáre ha oguenohẽ haguére chupekuéra Egiptogua poguýgui.
Ha he'i: —Toñemomba'e guasu Ñandejára pende pe'ava'ekue Egiptogua ha Faraón poguýgui!
Ko'ágã ahecha kuaa Ñandejára tuichaveha opavavégui.
Upéi Jetró oikuave'ẽ Tupãme mymbahapy ha mymbajuka. Aarón ha Israel myakãhakuéra okaru hikuái Moisés rembireko ru ndive, Tupã renondépe.
Upe ára ambuépe oguapy Moisés oporombojovake haguã, ha Israelgua oha'arõ Moisés róga renondépe ko'ẽ guive pytũ meve.
Moisés rembireko ru ohecha itajýra ména rembiapo ha he'i chupe: —Maerã piko rejapo upéicha? Mba'ére piko reguapy neño ha maymáva ne ra'arõ ko'ẽ guive pytũ meve?
Moisés he'i hembireko rúpe: —Maymáva niko ou che rendápe omba'e porandu haguã Tupãme.
Ojoavy ramo hikuái ou che rendápe. Che amohenda peteĩ-teĩme ha aikuaauka chupekuéra Tupã rembiapoukapy ha hembipota.
Upérõ hembireko ru he'i Moiséspe: —Naiporãi rejapo upéicha.
Ipahápe pende kueráita ojuehegui. Ko rejapóva ipohyiha ndereropu'akamo'ãi. Neño ndaikatumo'ãi rejapo.
Ejapóna kóicha ha Tupã oĩta ne ndive: Nde reiméta Tupã rendaguépe maymávape guarã ha reñe'ẽta Tupãme hesekuéra.
Eheko mbo'e chupekuéra hembiapoukapy ha hembipotáre, ehechauka haperã ha emombe'u chupekuéra hembiaporã.
Ha eiporavo kuimba'ekuéra ikatupyrýva, iñe'ẽ rendúva Tupãme, jeroviaha ha ijoheipyréva ha emoĩ chupekuéra 1.000, 100, 50ha 10 hapichakuéra ruvicha ramo.
Ha'ekuérante toporombojovake jepi ha tojejapo ha'ekuéra he'íva. Ndéve toheja hikuái upe tekotevẽ kueténte. Upéva tuicha ombovevýita ne rembiapo.
Rejapo ramo upéicha, Tupã he'íta ndéve hembipota, nde pu'aka porãta opa mba'ére ha maymáva oho jeýta hógape py'a guapýpe.
Moiséspe iporã upe he'íva hembireko ru ha ojapo ha'e he'i haguéicha.
Opa Israelgua apytégui oiporavo kuimba'e ikatupyrýva ha omoingo chupekuéra 1.000, 100, 50 ha 10 hapichakuéra ruvicha ramo.
Ko'ãvante oporombojovake jepi ha upe tekotevẽ kueténte oheja hikuái Moiséspe.
Upe rire Moisés he'i imaitei paha hembireko rúpe. Jetró oho jey hógape.
Upe ára osẽ hague Egíptogui, ohasa rire mbohapyha mes, Israelgua oguahẽ yvy ojeiko'ỹháme Sinaí pegua.
Osẽ hikuái Refidímgui ha oguahẽvo Sinaípe opyta upépe yvyty rovái.
Moisés ojupi Tupã rendápe ha Ñandejára ohenói yvytýgui ha he'i chupe: —Ere kóicha Israel guápe:
“Pehecháma ajapova'ekue Egiptogua rehe ha mba'éichapo mo'ã ha pogueru che rendápe.
Pejapo ramo añetehápe che ha'éva, ha ñaĩ ramo oñondive oñoñe'ẽme, peẽta che retã tee opa tetã apytépe. Che mba'e ramo jepe ko yvy tuichakue.
Peẽta chéve guarã tetã ipa'i rekóva,, ha heko marangatúva. Ere ko'ã mba'e Israel guápe.”
Upérõ Moisés ombyaty Israelgua myakãhárape ha omombe'u chupekuéra upe Ñandejára he'ikáva.
Ha opa Israelgua he'i: “Rojapóta opa mba'e he'íva Ñandejára.” Ha Moisés ogueraha Ñandejárape Israelgua ñe'ẽ.
Ñandejára he'i Moiséspe: —Ajúta ne rendápe peteĩ arai anambusúpe, Israelgua ohendu haguã añe'ẽ ramo ndéve.Upéicha ha'ekuéra ojeroviáta opa ára nde rehe. Moisés omombe'u jey Ñandejárape Israelgua ñe'ẽ.
Ñandejára he'i Moiséspe: —Tereho ha emopotĩ chupekuéra ko árape ha ko'ẽrõ, ha ejoheika chupekuéra ijao,
toñembosako'i ára mbohapyhápe guarã. Upérõ aguejýta maymáva rovake yvyty Sinaí ru'ãme.
Emongora upe yvyty ha ere chupekuéra ani haguã ojupi yvytýpe térã opoko imongoraha rehe.Opokóva hese tojejuka.
Ani avave opoko hese ha pejuka pejapívo hu'y térã itápe. Taha'e kuimba'e térã mymba ani peheja oikove. Upe turu ipu rire ae, ha'ekuéra ikatúta ojupi upe yvytýpe.
Moisés oguejy rire yvytýgui, omopotĩ Israel guápe, ha ha'ekuéra ojohéi ijao.
Ha he'i chupekuéra: —Peñembosako'íke ára mbohapyhápe guarã ha ani oiko avave hembireko ndive.
Ára mbohapyhápe ko'ẽtĩ jave, oiko ára sunu ha ára tiri ha arai anambusu ojaho'ipa yvyty ru'ã. Trompéta pu mbarete oñehenduha maymáva oñepyrũ oryrýi.
Moisés he'i chupekuéra osẽ haguã hekohágui Tupã ruguãtĩvo. Oho opyta hikuái yvyty rembe'ýpe.
Yvyty Sinaí otĩmbopa, Ñandejára oguejy haguére hi'ári tatáicha. Upe yvyty ojogua tatakua guasu hatatĩmbáva ha oryrýi mbareteterei.
Trompéta pu hyapu mbareteve ohóvo. Moisés oñe'ẽ Tupãme ha Tupã oñe'ẽ chupe ára sunúicha.
Ñandejára oguejy Sinaí ru'ãme, ohenói Moiséspe ha ha'e ojupi hendápe.
Ñandejára he'i Moiséspe: —Eguejy ha ere Israel guápe ani haguã avave ohasa upe yvyty mongorahágui che recha haguã, cháke omanóta heta ha'ekuérava.
Pa'ikuéra jepe, ikatúva oñemboja che rendápe, tekotevẽ oñemopotĩ'ỹ ramo andyrýta hesekuéra.
Moisés he'i Ñandejárape: —Israelgua ndojupimo'ãi. Nde niko ereka kuri chupekuéra ani avave ohasa yvyty mongorahágui oñemboykégui ndéve guarã.
Ñandejára he'i chupe: —Tereho katu hendápekuéra ha eju jey Aarón ndive. Pa'i ha tetãguakuéra katu ani ohasa yvyty mongorahágui ojupi haguã che rendápe, ỹrõ andyrýta hesekuéra.
Moisés oguejy ha he'i ko'ã mba'e Israel guápe.
Upérõ Tupã he'i ko'ã mba'e:
—Che hína Tupã nde Jára roguenohẽva'ekue Egíptogui, tembiguái rekógui.
Ani rereko ambue tupã che ykére.
Ani rejapo mba'eveichagua ta'ãnga, taha'e yvagapegua, taha'e yvy arigua, taha'e ypegua oikóva ra'ãnga.
Ani reñesũ mba'eveichagua ta'ãnga renondépe térã remomba'e guasu chupe. Cháke che hína Tupã nde Jára ha ndaipotái che myengovia avavére. Ainupã pochy umi oñemoĩvape che rehe ha ita'ýrakuérape, ñemoñare mbohapyha térã irundyha peve.
Umi che rayhúvape katu ha ojapóva che rembiapoukapy ha iñemoñarépe, aiporiahurereko opa árape.
Ani reiporu Tupã nde Jára réra rejapo haguã ivaíva, cháke che hína Tupã ha ainupã pochy pe oiporu vaívape che réra.
Ne mandu'a pytu'uha ára rehe rembyarete haguã.
Emba'apo 6 ára ha umívape ejapopa ne rembiaporã.
Ára 7 katu pytu'uha ára ha remboykeva'erã chéve guarã. Tojapo'ỹ mba'eve avaveichagua oikóva nde rógape taha'e nde ra'y, nde rajy, ne rembiguái kuimba'éva, ne rembiguái kuñáva, ne rymba térã mombyrygua oikóva nde rógape.
Che niko ajapova'ekue 6 árape yvága, yvy, yguasu ha opa mba'e ipype oĩva, 7hápe katu apytu'u. Upévare ahovasa ára 7 ha ambyarete.
Ehayhu nde ru ha nde sýpe, ipuku haguã nde rekove upe yvýpe che, Tupã nde Jára, ame'ẽtava ndéve.
Ani reporojuka.
Ani reiko tembireko ne mba'e'ỹva ndive.
Ani remonda.
Ani remboja rei mba'eve nde rapicháre.
Ani reipota rei nde rapicha róga, hembireko, hembiguái kuimba'éva, hembiguái kuñáva, hymba guéi, hymba vúrro térã mba'eve imba'éva.
Maymáva ohendu ára sunu ryapu ha trompéta pu, ohecha ára tiri ha yvyty otĩmbopáva. Kyhyjégui oryryipa ha opyta mombyry.
He'i hikuái Moiséspe: —Eñe'ẽna nde, toroikuaa nde hegui upe oje'éva ha toñe'ẽ'ỹ oréve Tupã, anítei romano.
Moisés he'i chupekuéra: —Ani pekyhyje. Tupã ou upéicha oipotágui pejapo ha'e he'íva. Oipota oike pende pype upe kyhyje peñandúva, pende joko haguã mba'e vai apógui.
Maymáva opyta mombyry ha Moisés oñemboja oĩháme arai anambusu. Upépe oĩ Tupã.
Tupã he'i Moiséspe: —Upéicha ere Israel guápe: “Peẽ voi pehecha añe'ẽ hague peẽme yvága guive.
Aníke pejapo che ykeregua tupã gua'u, pláta térã óro.
Pejapo chéve altar yvy guigua peikuave'ẽ haguã hi'ári pene mymbahapy, pene mymbajuka joaju rehegua, pende ovecha ha pene rymba guéikuéra. Che aipotahápe oñemomba'e guasu che réra, ajúta ha pohovasáta.
Pejapo ramo chéve altar ita, ani pejapo ita oñekytĩva'ekuégui. Peiporu ramo fiérro upevarã, upe altar opytáma Tupãme guarã'ỹ.
Che altar toguereko'ỹ avei jupiha ijehe, ani pejupívo opyta nandi upe kuimba'e rete renondegua.”
Ani remboja rei mba'eve nde rapicháre térã remoirũ iñañávape erévo añeteha upe ha'e he'íva, reikuaa porã ramo jepe ijapuha.
Hetave ramo jepe umi hembiapo vaíva ani rejapo ha'ekuéraicha ha ani reipytyvõ umi ijapúvape ijapúpe, heta ramo jepe ha'ekuéra.
Ha imboriahu ramo jepe upe ijapúva, ani reipytyvõ chupe ijapúpe.
Rejuhu ramo nde rayhu'ỹva rymba guéi térã hymba vúrro okañýva, eraha chupe.
Rejuhu ramo hymba vúrro ho'áva mba'e pohýi guýpe, ani rejere chugui, eñemboja uvei eipytyvõ.
Ñembojovakehápe ani remokarẽ nde rapicha mboriahu ñe'ẽ.
Ejehejáke ñeporomombe'u japúgui. Ani rejukauka hembiapo vai'ỹvape ha reheja rei mba'e vai apohápe.
Peñombojovake ramo ani oĩ oñembopopeguáva. Upe pláta niko ombohesa ypytũ mba'e recha harépe jepe ha omokarẽ ñombojovake heko pegua.
Ani rejopy mombyrygua pende apytépe oikóva ndive. Reikuaa porã hína mombyrygua reko. Nde voi mombyryguava'ekue Egíptope.
Eñemitỹ nde yvýpe ha emono'õ ne remitỹngue 6 áño pukukue.
7hápe katu eheja topytu'u nde yvy, mboriahukuéra okaru haguã chugui ha tymba ñu ho'u haguã hembyre. Topytu'u avei nde parralty ha nde olivoty.
Ne rembiaporã ejapopa 6 árape ha 7hápe epytu'u, topytu'u ne rymba guéi, ne rymba vúrro ha taipytuhẽmi avei ne rembiguái ha kuimba'e mombyrygua ndéve omba'apóva.
Ejapóke opa mba'e ha'eva'ekue ndéve ha ani oñehendu nde jurúpe avaveichagua tupã gua'u réra.
Pembyarete chéve, áñope mbohapy jey.
Pembyarete mbuja ñembovu pyre'ỹ, pe'úvo upéicha guánte 7 ára pukukue. Ha'e haguéicha peẽme, hi'ára hína mes Abib. Upérõ niko pesẽva'ekue Egíptogui. Ani avave ou che rendápe po nandi.
Pembyarete avei pene remitỹngue ñemono'õ tenondere ha ñemono'õ áño paha pegua pembyatypa rire kokuégui pene remitỹngue'a.
Mbohapy jey áñope toho Tupã Ñandejára rendápe kuimba'ekuéra Israelgua.
Peikuave'ẽ ramo chéve mymbajuka, ani peikuave'ẽ huguy mbuja ñembovu pyre reheve, térã peñongatu ára ambuépe guarã ikyrakue.
Peraha tupaópe iporãnguete pene remitỹngue'a tenonderégui. Ani pembojy kavara ra'y isy kambykuépe.
Péina amondóta che remimbou pene renonderã, pene moirũ ha pene moguahẽ haguã upe ambosako'i haguépe pene rendarã.
Ani pejei chugui, pejapo he'íva ha ani pembohovái chupe. Cháke ha'e ojapóta hína opa mba'e che rérape ha ndohejareimo'ãi pene rembiapo vaikue.
Pejapysaka ramo iñe'ẽre ha pejapo ramo opa mba'e ha'eva'ekue peẽme, pende rehe ija'e'ỹvare ndacha'emo'ãi ha apu'ãta opu'ãva rehe pende rehe.
Che remimbou oguatáta pene renonderã ha pene moingéta amorréo, hitíta, ferezéo, cananéo hevéo ha jebuséokuéra retãme. Chupekuéra katu ahapo'óta ko yvy árigui.
Ani peñesũ itupãnguéra renondépe térã peñembo'e chupekuéra térã peiko ha'ekuéra oikoháicha. Pehundi uvei opaite itupãnguéra ha pemopẽmba ijita ñembo'ykuéra.
Peẽ katu pemomba'e guasu Tupã pende Járape ha che ahovasáta pene rembi'u ha pende y. Ha aipe'áta pende apytégui opaichagua mba'asy.
Ndaipórimo'ãi pende apytépe kuña imembykuáva térã imemby'ỹva. Ha peikove pukúta.
Amondóta kyhyje guasu pene renonderã tetãnguéra pehasaha rupi, ha pende rehe ija'e'ỹva okañy joáta pende hegui.
Amondóta ñemondýi guasu pene renonderã omosarambítava hevéo, cananéo ha hitítakuérape.
Namosẽmo'ãi chupekuéra peteĩ áñopente, ani yvy opyta nandi ha oñemuña tymba ka'aguy ikatuva'erã ondyry pende rehe.
Amosẽta mbegue katúpe pene renondégui ikatu haguã peñemboheta raẽ ha upéi peñemomba'e umi yvýre.
Ha pende yvy rembe'y ojepysóta Mar Rojo guive filistéokuéra yguasu peve ha yvy ojeiko'ỹha guive ysyry Éufrates peve. Amoĩta niko pende pópe umi tetã guápe pemosẽ haguã chupekuéra ijyvýgui.
Ani peme'ẽ ojupe oñoñe'ẽ hendivekuéra térã itupãnguéra ndive.
Ani peheja oiko hikuái pende apytépe, cháke pene moñuhãne ha pende reraháne pemomba'e guasúvo itupãnguérape ha upéicha pene rundíne.
Ñandejára he'i Moiséspe: —Ejupi che rendápe Aarón, Nadab, Abihú ha 70 myakãhára Israelgua ndive. Pepyta ñesũháme mombyry.
Ne añónte eñemboja che rendápe, ha'ekuéra ani oñemboja. Ha ani ojupi hendivekuéra avave.
Upérõ ou Moisés ha omombe'u Israel guápe upe Ñandejára he'ikáva. Ha maymáva he'i: —Rojapóta opa mba'e he'íva Ñandejára.
Upérõ Moisés ohai Ñandejára ñe'ẽ ha opu'ãvo pyhareve omopu'ã yvyty rembe'ýpe altar ha 12 ita ñembo'y, umi 12 Israel ñemoñare guáre.
Upéi oiporavo mitã rusu Israelgua omymbahapy ha omymbajuka haguã Ñandejárape tóro ra'y, mba'e kuave'ẽ ramo joajurã.
Moisés ombohyru umi mymba ruguy mbytere, ha upe mbytere ambuépe ohypýi altar.
Upéi ohupi ipópe kuatiañe'ẽ ojehai haguépe ñe'ẽ ñome'ẽ ha ohenduka maymávape. Israelgua oĩ haguéicha he'i: —Rojapóta opa mba'e he'íva Ñandejára.
Upérõ Moisés ohypýi upe tuguy maymáva ári ha he'i: —Kóva hína tuguy ñe'ẽ ñome'ẽ rehegua Ñandejára ojapóva pene ndive, oje'eháicha ko kuatia ñe'ẽme.
Moisés ojupi Aarón, Nadab, Abihú ha 70 myakãhára Israelgua ndive,
ha ohecha hikuái Tupãme. Upe Tupã opyrũháme omimbipa ita jegua rovýicha ha hesakã mimbi yvágaicha.
Mba'eve ndojehúi ko'ã karaípe ohechava'ekue Tupãme. Upéi okaru ha ho'u hikuái kaguy.
Ñandejára he'i Moiséspe: —Ejupi che rendápe yvyty ru'ãme. Epyta upépe ha ame'ẽta ndéve ita pehẽngue ohechaukáva che ñe'ẽ ha che rembiapoukapy ahaiva'ekue ojehekombo'e haguã Israelgua.
Opu'ã Moisés ipytyvõhára Josué ndive ha ojupívo Tupã yvytýpe,
he'i myakãhárakuérape: —Ore ra'arõ ko'ápe roju jey peve. Aheja pene ndive Aarón ha Hur. Iñangekóiva toho hendápekuéra.
Ha Moisés ojupi yvytýpe. Arai ojaho'ipa yvyty.
Ñandejára reko mimbipa oguejy yvyty Sinaí ári ha arai ojaho'i upe yvyty 6 ára pukukue. Ára 7hápe Ñandejára ohenói Moisés upe arai apytégui.
Israelgua ohecha Ñandejára reko mimbipa yvyty ru'ãme tata guasúicha ohapýva opa mba'e.
Moisés oike arai pa'ũme ha ojupi yvytýpe. Opyta upépe 40 ára ha 40 pyhare pukukue.
Ñandejára he'i Moiséspe:
“Ere Israel guápe tombyaty mba'e me'ẽ chéve guarã umi ome'ẽséva ipy'aite guive apytépe.
Umi mba'e oñeme'ẽva'erã, ko'ãva hína: óro, pláta ha vrónse,
poyvi hovy, poyvi pytãũ, poyvi pytã, poyvi líno poravo pyre, kavara rague,
ovecha mácho pirekue oñembyape pytãva, tymba pirekue poravo pyre, yvyra akásia,
ñandyry mba'e rendýpe guarã, mba'e ryakuã porã oñembojehe'a haguã ñandyry reheve ojeporúva oñemba'e mboyke haguã Ñandejárape ha insiénso ryakuã porãme guarã,
ita jegua sakã pytã ha ita jegua ambuekuéra oñembojegua haguã pa'i guasu efod ha vosa jegua pyti'a rehegua.
Pejapo chéve peteĩ Tekoha aiko haguã pende apytépe.
Pejapo Jotopa Róga ha hembiporukuéra che ahechaukataháicha peẽme.”
Ejapo peteĩ karameguã jukerígui, taipuku 1 métro 10 sentímetro, taipe 65 sentímetro ha taijyvate 65 sentímetro.
Ejaho'i oroitépe hyepy guio ha oka guio ha emohembe'y jegua órope ijerekuévo.
Ejapo chupe irundy argólla óro ha emoĩ irundyve hetymáre, mokõi peteĩ ijykére ha mokõi ambuére.
Ejapo avei yvyra puku jukerígui, ejaho'i órope,
ha embohasa umi argólla óro kua rupi karameguã yke peguáre, ojegueroja haguã upe karameguã.
Umi yvyra puku topyta ijargólla óro kuápe, karameguã ykére, ha ani oñerenohẽve upégui.
Karameguã ryepýpe emoĩ tembiapoukapy rechauka ha ame'ẽtava ndéve.
Ejapo peteĩ karameguã juru mbotyha oroitégui ipukúva 1 métro 10 sentímetro, ipéva 65 sentímetro,
ha emoĩ mokõive ijapýpe tekove ipepóva ra'ãnga, óro memetégui, martíllo mbotápe ijapo pyre.
Karameguã mbotyha ha tekove ipepóva ra'ãnga tojejapo peteĩ pehẽnguégui; peteĩ mbotyha apýpe toĩ peteĩ ta'ãnga hape ambue ijapýpe, ambue.
Toĩ ojohovái, hovakuéra toma'ẽ imbotyha gotyo, ha ipepo jepysópe tojaho'i karameguã mbotyha.
Karameguã ári emoĩ imbotyha, hyepýpe katu che rembiapoukapy rechaukaha ame'ẽtava ndéve.
Upépe jajotopáta jepi ha'e haguã ndéve umi mba'e aipotáva ojapo Israelgua. Añe'ẽ aja ne ndive aĩta umi ta'ãnga apytépe oĩva karameguã mbotyha ári.
Ejapo mesa ipukúva 90 sentímetro, ipéva 45 sentímetro ha ijyvatéva 65 sentímetro.
Ejaho'i oroitépe ha emohembe'y jegua órope ijerekuévo.
Emongora avei mesa, jeguaka apópe ipéva 7 sentímetro ha upéva emohembe'y jegua órope.
Emoĩ peteĩ argólla óro irundyve hetyma mátare.
Emoĩ umi irundy argólla óro mesa rembére oike haguã hesekuéra yvyra puku ojegueroja haguã upe mesa.
Yvyra puku ojegueroja haguã mesa ejapo jukerígui ha ejaho'i órope ijerekuévo.
Ejapo avei oroitégui ña'ẽmbe, váso, mbayru ha tásakuéra oñekuave'ẽ haguã mba'e rykuere.
Emoĩ tapiaite mesa ári che renondépe, mbuja oñekuave'ẽva chéve.
Ejapo avei martíllo mbotápe óro memetégui peteĩ mba'e rendy renda oroitégui; ta peteĩ pehẽnguégui guare ipyenda, hi'ýva, ijyvoty ryru, iñapokytã ha ijyvotykuéra.
Hi'ývagui tosẽ 6 jyva: mbohapy peteĩ ijykégui ha mbohapy hovái guágui.
Peteĩ-teĩ umi jyva toguereko mbohapy yvoty ryru iñapokytã ha ijyvoty rrósa poty joguaha reheve; umi 6 jyva peteĩchaguava'erã.
Upe mba'e rendy renda ývare voi toĩ irundy yvoty ryru, iñapokytã ha ijyvotykuéra rrósa poty joguaha reheve.
Umi mbohapy jyva ojohovaigua osẽva hi'ývagui, peteĩ-teĩ toguereko peteĩ apokytã iguýpe; upéicha umi 6 ijyvápe guarã.
Iñapokytã ha ijyvakuéra, peteĩ pehẽnguégui guareva'erã; upéicha upe mba'e rendy renda ha'éta peteĩ pehẽngue oroite memégui guare, martíllo mbotápe ijapo pyre.
Ejapo avei 7 mba'e rendy ha emoĩ hi'ári ohesape haguãicha henonde gotyo.
Umi imopotĩha ha ña'ẽmbe'i hesegua, oroitéguiva'erã avei.
Eiporu 33 kílo oroite rejapo haguã mba'e rendy renda, hembiporukuéra reheve.
Ejapo ojehechauka haguéicha ndéve yvytýpe.
Upe Tekoha ejapo 10 poyvi línogui oñembyape hovy, pytãũ ha pytã ha oñembojeguáva mokõi tekove ipepóva ra'ãngápe.
Peteĩ-teĩ poyvi taipuku 12 métro imédio ha taipe 2 métro.
Umi 10 poyvígui, embovyvy ojuehe 5 ha embovyvy avei ojuehe umi 5 ambue.
Emoĩ votõ kua hembe'y jegua hovýva, poyvi aty peteĩha rembe'y rehe ha upéicha avei poyvi aty mokõiha rembe'ýre.
Mokõive rehe ojapo 50 votõ kua ojohovái.
Ejapo 50 ty'ãi óro ha umívape embojoaju ojuehe umi mokõi poyvi aty, Tekoha ahojarã.
Eipyaha avei kavara raguekuégui 11 ahoja ojejaho'i haguã Tekoha.
Peteĩ-teĩ umi ahoja taipuku 13 métro imédio ha taipe 2 métro.
Embovyvy ojuehe 5 ahoja peteĩ atýpe ha 6 upe ambuépe ha embojere pehẽngue 6ha Tekoha renondépe.
Upéi ejapo 50 votõ kua ahoja aty peteĩha rembe'ýpe ha 50 hovaigua rembe'ýpe.
Ejapo 50 ty'ãi vrónse remoinge haguã umi votõ kuápe rembojoajúvo upéicha ojuehe umi ahoja ojejaho'i haguã Tekoha.
Ko'ã ahoja kavara rague guigua ipukuve. Upévare emosãingo mbytere hembýva tupao kupépe.
Ha umi médio métro hembýva mokõive ijyképe, tojaho'i umi ijyke.
Tekohápe emoĩ itoldorã. Ejapo peteĩ ahoja ovecha mácho pirekuégui oñembyape pytãva, ha upéva ári jey peteĩ ahoja, mymba pirekue poravo pyrégui.
Ejapo avei ojapo jukerígui tábla Tekoha tapiarã ha emoñembo'y.
Taipuku 4 métro imédio ha taipe 65 sentímetro.
Taipo'ive avei mokõi ijapy iguýpe guápe. Táblakuéra Tekoha pegua, jukerígui memeva'erã.
Emoĩ 20 tábla Tekoha yke súrpe.
Ejapo 40 pyenda pláta remoĩ haguã umi 20 tábla guýpe: mokõi pyenda peteĩ táblape guarã.
Ijyke nórtepe emoĩ avei 20 tábla
ha 40 pyenda pláta: mokõi pyenda peteĩ táblape guarã.
Tekoha kupépe, kuarahy reike gotyo, emoĩ 6 tábla,
ha mokõive Tekoha kupe rakãmbýpe emoĩve mokõi tábla,
ojoajuva'erã yvate rupi, argólla peteĩha meve. Upéicha tojejapo mokõive tábla reheve oĩva mokõive hakãmbýpe.
Toĩ aipo ramo 8 tábla, 16 ipyenda pláta reheve: mokõi pyenda peteĩ táblape guarã.
Ejapo 5 yvyra puku jukerígui, peteĩ Tekoha yképe guarã,
avei 5, ambue ijyképe guarã, ha 5 Tekoha kupépe guarã, oĩva kuarahy reike gotyo.
Yvyra puku mbyte pegua tohasa táblakuéra ku'a rupi ijapy ñepyrũ guive ipaha peve.
Ejaho'i órope táblakuéra ha ejapo umívape argólla óro, ohasa haguã ikua rupi yvyra puku. Ejaho'i avei órope ko'ã yvyra puku.
Emopu'ã upe Tekoha ojehechauka haguéicha ndéve yvytýpe.
Ejapo poyvi hovy, pytãũ ha pytã inimbo línogui. Embojegua tekove ipepóva ra'ãngápe.
Emosãingo upe poyvi 4 póste jukerígui, órope ojejaho'íva, oguerekóva ijehe ty'ãi óro ha pyenda pláta.
Emosãingo upe poyvi umi ty'ãi rehe ha ikupépe emoĩ ñe'ẽ ñome'ẽ karameguã. Upe poyvi omboja'óta Tekoha ryepy mokõi hendápe: upe peteĩ hína Tekoha ryepy, ha upe ambue Tupã koty oñemboykéva Ñandejára peguarã ñoite.
Emohenda ñe'ẽ ñome'ẽ karameguã Tupã kotýpe, oĩva poyvi sãingo kupépe. Karameguã ári emoĩ imbotyha.
Poyvi sãingo renondépe, Tekoha yke nórtepe, emohenda mesa ha mesa renondépe emoĩ mba'e rendy pyenda, Tekoha yke súrpe.
Ejapo Tekoha rokẽme guarã poyvi hovy, pytãũ ha pytã inimbo línogui, imba'e jegua reheve.
Poyvípe guarã ejapo 5 póste akásia ha ejaho'i órope. Ity'ãi órova'erã avei, ha ipyenda vrónse.
Ejapo altar akásia, ipukúva ha ipéva 2 métro 25 sentímetro ha ijyvatéva 1 métro 25 sentímetro.
Altar tahatĩ irundy ha tojejaho'i vrónsepe.
Opaichagua tembiporu altar pegua, tojejapo vrónsegui: tanimbu ryru, kucharõ, tása guasu, tenedor ha vraséro.
Ejapo avei chupe parrílla vrónse, pyaha joguaha, ha irundyve ijapýpe emoĩ argólla vrónse.
Upéi emohenda parrílla altar rembe'y guýpe, ikatu haguã opyta altar ku'áre.
Ejapo jukerígui yvyra puku altárpe guarã ha ejaho'i vrónsepe.
Yvyra puku tohasa argólla kua rupi mokõive altar ykére, ojegueroja haguã.
Altar toguereko'ỹ mba'eve hye pýpe. Ejapo ojechauka haguéicha ndéve yvytýpe.
Ejapo peteĩ korapy Tekoha peguarã. Ijyke súrpe toñemongora 45 métro poyvi línope.
Toguereko 20 póste, 20 pyenda vrónse reheve; ity'ãi ha yvyra'ikuéra katu plátava'erã.
Ijyke nórtepe toñemongora 45 métro poyvi inimbo línope, ojepysóva 20 póste rehe oguapýva 20 pyenda vrónse ári. Ity'ãi ha argólla pláta reheve.
Ijyke kuarahy reike guápe toĩ 22 métro imédio poyvi, 10 póste ha 10 pyenda hesegua reheve.
Ijyke kuarahy resẽ guápe toĩ avei 22 métro imédio poyvi.
Peteĩ korapy rokẽ yképe toĩ 7 métro poyvi ha mbohapy póste ipyenda reheve,
ha ijyke ambuépe toĩ avei 7 métro poyvi ha mbohapy póste ipyenda reheve.
Korapy rokẽme toĩ 9 métro poyvi hovy, pytãũ ha pytã inimbo líno, oñembojeguáva, ha irundy póste irundy pyenda reheve.
Póstekuéra korapy jere rehegua toguereko yvyra'i pláta, ty'ãi pláta ha pyenda vrónse.
Korapy tuichakue taha'e: 45 métro ipukukue ha 22 métro imédio ipekue mokõive ijyképe, ijyvatekue katu 2 métro 25 sentímetro. Poyvikuéra inimbo línova'erã ha pyendakuéra vrónse.
Tembiporukuéra Tekoha pegua vrónse memeva'erã ha ta upeichagua avei mba'e hakua ojeporúva oñemosã haguã tóldo Tekohápe ha oñemosã haguã poyvi oĩva korapy jerére.
Ere Israel guápe togueru ñandyry ojejapóva olivo'águi, oñemyendy haguã mba'e rendykuéra.
Aarón ha ita'ýrakuéra rembiaporã hína mba'e rendykuéra rereko hekópe, hendy haguã Ñandejára renondépe pyhare pukukue, Jotopa Rógape, poyvi sãingo rovái, oĩva Tupã koty renondépe. Kóva hína che rembiapoukapy opa árape guarã Israelgua ha iñemoñarekuérape.
Remoingo haguã chupekuéra pa'i ramo, ejapo upéicha: Eiporavo peteĩ tóro ra'y ha mokõi ovecha mácho imarã'ỹva,
ejapo trígo ku'i iporãvéva ha noñembovúiva'ekuégui, mbuja ha mbujape. Toĩ oñembojehe'áva ñandyry reheve ha pype oñemonávante.
Emoĩ umíva ajaka'ípe ha eikuave'ẽ upe tóro ra'y ha umi ovecha mácho reheve.
Aarón ha ita'ýrakuéra toñemboja Jotopa Róga rokẽme ha upépe tojahu hikuái.
Emonde hesekuéra ipa'i ao. Aarón rehe emonde ao puku, efod ahoja, efod, pyti'a rehegua vosa jegua ha ku'a jokuaha.
Emoĩ akã rehegua iñakãre ha hi'ári akãngora jegua.
Upéi eñohẽ iñakãre ñandyry olívo oñemohyakuã porãva.
Toñemboja avei ita'ýrakuéra ha emonde hesekuéra ao puku.
Aarónpe ha chupekuéra eiku'a jokua porã ha emohenda porã akã rehegua iñakãre. Upéicha remoingóta chupekuéra pa'i ramo opa árape guarã.
Eruka tóro ra'y Jotopa Róga renondépe, Aarón ha ita'ýrakuéra omoĩ haguã ipo iñakã ári.
Upéi ejuka tóro ra'y Ñandejára renondépe Jotopa Róga rokẽme.
Tóro ra'y ruguykuépe emopo'ẽ ne kuã ha emona irundyve altar ratĩ ha eñohẽmba huguy altar pýre.
Eipe'a ikyrakue ojaho'íva hyekue, ipy'akue ha ipitikiri'ĩ, ha ehapy umíva altar ári.
Tóro ra'y ro'o, ipirekue ha hekakakue katu ehapy tekoha rokápe. Upéva hína mba'e kuave'ẽ ojeheja rei haguã angaipa.
Upéi Aarón ha ita'ýrakuéra tomoĩ ipo, peteĩva umi ovecha mácho akã ári.
Ojejuka rire, ehypýi huguykue altar jerekuévo.
Upéi eipehe'ã, ejohéi hyekue ipo ha ipykue ha emoĩ ipehẽngue ha iñakãngue reheve,
eraha altar ári ha ehapypaite. Upéva hína mymbahapy Ñandejára peguarã, hyakuã asýva chupe.
Aarón ha ita'ýrakuéra tomoĩ ipo ovecha mácho ambue akã ári.
Ejuka upe ovecha mácho ha huguykuépe emona Aarón ha ita'ýrakuéra nambiguy, ikuã guasu akatúa ha ipysã guasu akatúa. Pe tuguy rembyre katu rehypýita pe altar jerére.
Tuguy altar arigua ha ñandyry olívo oñemohyakuã porãvagui eraha ha ehypýi Aarón ha ijao, ita'ýrakuéra ha ijaokuéra. Upéicha oñemboykéta Ñandejára peguarã Aarón ha umi ijao, ita'ýrakuéra ha umi ijao.
Emboyke upe ikyrakue umi ovecha mácho ruguágui, hyekuégui ha ipy'akuégui, ha umi mokõi ipitikiri'ĩ ikyrakue reheve embojo'a hetymangue akatúa. Upéva pe ovecha mácho niko pa'i ñemoingorã hína.
Mbuja noñembovúiva'ekuégui, oĩva ajaka'ípe Ñandejára renondépe, emboyke peteĩ mbuja apu'a, peteĩ mbujape oñembojehe'áva ñandyry reheve ha peteĩ pype oñemonávante.
Emoĩmba umíva Aarón ha ita'ýrakuéra pópe ha embovava Ñandejára renondépe, toñekuave'ẽ upéicha chupe.
Upéi ehupi ipokuéragui ha ehapy mymbajuka ykére tahyakuã asy Ñandejárape. Upéva hína mba'e kuave'ẽ ojehapýva Ñandejárape.
Aarón oñemoingo haguã pa'i, emboyke ovecha mácho pyti'akue ha embovava avei Ñandejára renondépe. Upéva hína pehẽngue ne mba'erã.
Emboyke chéve guarã ipyti'akue oñekuave'ẽva'ekue oñembokachávo ha hetymangue ojererúva mba'e me'ẽ ramo. Umíva hína ovecha mácho pa'i Aarón ha ita'ýrakuéra ñemoingo rehegua pehẽngue,
opytáva Aarón ha ta'ýrakuérape guarã. Tembiapoukapy opa árape guarã hína kóva: Aarón ha ita'ýrakuéra mba'éta ko'ã pehẽngue Israelgua ome'ẽva chupekuéra, ha'égui pehẽngue oñeñongatúva Israelgua ojapo ramo mba'e kuave'ẽ joajurã. Umíva oñeñongatúta mba'e kuave'ẽ ramo oñemboykéva Ñandejárape guarã.
Aarón aokue topyta iñemoñarépe omonde haguã oñemoingóvo pa'i ramo ha oñemoĩvo hembiapópe.
Ha pa'i Aarón ñemoñare opytáva hendaguépe ha oikéva Jotopa Rógape hembiapo haguã Tupã kotýpe, oñemondeva'erã ijaokuépe 7 ára pukukue.
Ovecha mácho mokõiha ro'o embojy Jotopa Róga ryepýpe.
Aarón ha ita'ýrakuéra to'u Jotopa Róga rokẽ renondépe ovecha mácho ro'o ha mbuja ajaka'i pegua.
To'u oñekuave'ẽ haguére oñemopotĩ haguã iñangaipágui oñemoingóvo pa'i ramo ha oñemoĩvo hembiapópe. Aníke ho'u chugui avave pa'i'ỹva, oñemboykégui Ñandejárape guarã.
Hemby ramo ára ambuépe guarã so'o térã mbuja pa'i hembiapópe ñemoĩ rehegua, ehapy ko hembyre. Aníke oje'u, oñemboykégui Ñandejárape guarã.
Ejapóke upéicha ramo Aarón ha ita'ýrakuéra ndive ha'e haguéicha ndéve. Ta ipuku 7 ára upe pa'i hembiapópe ñemoĩ.
Opa ára ejuka peteĩ tóro ra'y ojeheja rei haguã pene angaipa. Emopotĩ altar reikuave'ẽvo mymbajuka pene angaipáre ha eñohẽ hese ñandyry, toñemboyke Ñandejárape guarã.
Eikuave'ẽ altar ári mymbajuka pene angaipáre 7 ára pukukue. Upéicha remboykéta Ñandejárape guarã. Oikóta chugui altar Ñandejárape guarã ñoite oñemboykéva. Oimeraẽ mba'e ojáva altar rehe oñemboykéta Ñandejárape guarã.
Eikuave'ẽ ko'ã mba'e altar ári: mokõi ovecha ra'y hi'áño peteĩva opa ára.
Peteĩ eikuave'ẽ pyhareve ha ambue ka'aru pytũvo.
Ovecha ra'y peteĩha reheve eikuave'ẽ 2 kílo rupi trígo ku'i iporãvéva, oñembojehe'áva 1 lítro ñandyry olívo reheve, ha eñohẽ mba'e kuave'ẽ ramo 1 lítro kaguy.
Ka'aru pytũvo eikuave'ẽ ovecha ra'y mokõiha trígo ku'i ha kaguy reheve pyhareve guaréicha, mba'e kuave'ẽ ojehapýva ha hyakuã asýva Ñandejárape.
Opaite ára, ko'ã mba'e kuave'ẽ tojehapy che renondépe Jotopa Róga rokẽme. Jotopa Rógape jajotopáta jepi añe'ẽ haguã ne ndive.
Upépe avei ajotopáta Israelgua ndive, ha aĩ haguére, Jotopa Róga oñemboykéta chéve guarã.
Amboykéta che mba'erã Jotopa Róga ha altar. Avei Aarón ha ita'ýrakuéra pa'irã che mba'éva.
Aikóta Israelgua apytépe ha chéta chupekuéra guarã Tupã.
Upéicha oikuaáta hikuái cheha Tupã Ijára anohẽva'ekue chupekuéra Egíptogui, aiko haguã ijapytépekuéra. Che hína Tupã Israel Jára
Ñandejára he'i Moiséspe:
—Judagua apytégui aiporavo Bezaleélpe. Upéva hína Urí ra'y ha Hur remineno.
Ha amyenyhẽ chupe che pu'akágui ame'ẽvo chupe katupyry ha mba'e kuaa opa mba'e apópe,
ojapo haguã ta'ãnga ha tembiapo óro pláta ha vrónsegui,
oikytĩ ha omohenda haguã ita jegua, omba'apo haguã yvyra rehe ha ojapo haguã opa mba'e porã.
Dangua apytégui aiporavo ipytyvõharã Oholiab Ahisamac ra'y, ha opa umi imba'e kuaávape ambokatupyry ojapo haguã opa mba'e ha'eva'ekue ndéve.
Tojapo Jotopa Róga, ñe'ẽ ñome'ẽ karameguã, ijurumbotyha ha opaichagua tembiporu Jotopa Róga pegua,
mesa hembiporukuéra reheve, mba'e rendy pyenda hembiporukuéra reheve, altar ojehapyhápe insiénso,
mymbahapy altar hembiporukuéra reheve, ña'ẽ ipyenda reheve,
pa'i Aarón ao jegua ha ita'ýrakuéra ao, ipa'i rembiapo pegua,
ñandyry oñemba'e mboyke haguã Ñandejárape guarãha insiénso Tekohápe guarã. Tojapo hikuái ha'e haguéicha ndéve.
Ñandejára he'i Moiséspe:
—Ere Israel guápe: “Pembyarete che pytu'uha ára. Upéva hína techaukaha chéve ha peẽme guarã opa ára, peikuaa haguã che poiporavo hague.
Pytu'uha ára oñemboyke peẽme guarã ha tekotevẽ pembyarete. Omboyke'ỹva chéve pytu'uha ára, tomano. Opa umi omba'apóvape árape, toñemosẽ pende apytégui.
Toñemba'apo 6 ára pukukue, upe 7hápe katu pepytu'u ha pemboyke chéve guarã. Oimeraẽva omba'apóva pytu'uha árape, tomano.
Israelgua tombyarete pytu'uha ára. Upéva hína ñe'ẽ ñome'ẽ opa árape guarã.
Chéve ha Israel guápe guarã tapéva techaukaha opa ára, ajapo hague 6 árape yvy ha yvága, 7hápe katu apytu'u hague.”
Oñe'ẽmba rire Moisés ndive Sinaí ru'ãme, Ñandejára ome'ẽ chupe mokõi ita pehẽngue ohai haguépe hembiapoukapy ipo teépe.
Israelgua ohechávo Moisés ndoguejyveiha yvytýgui, oho Aarón rendápe ha he'i chupe: —Ndoroikuaái mba'épa ojehu Moiséspe ore renohẽva'ekue Egíptogui. Roipota rejapo oréve peteĩ tupã oho haguã ore renonderã.
Aarón he'i chupekuéra: —Peipe'a pene rembireko, pende ra'y ha pende rajykuéra nambígui inamichãi óro ha peru chéve.
Opavave oipe'a inambígui inamichãi óro ha ogueraha Aarónpe.
Ha'e ojapo tóro ra'y ra'ãnga hyepy nandíva, omboyku hyepýpe óro ha ojapo upérõ Israelgua he'i joa: —Israel, kóva ha'e tupã ne renohẽva'ekue Egíptogui
Aarón, ohechávo upe ojehúva, omopu'ã tóro ra'ýpe ijaltarã ha osapukái: —Ko'ẽrõ oikóta vy'a guasu Ñandejára rérape
Ára ambuépe opu'ã hikuái ko'ẽ mboyve ha oikuave'ẽ mymbahapy ha mymbajuka joajurã. Upéi oguapy hikuái okaru, ho'u kaguy ha opu'ã ojeroky.
Upérõ Ñandejára he'i Moiséspe: —Nde pya'e eguejy Ne retãgua renohẽva'ekue Egíptogui ojapo ivaíva.
Pya'eterei ojei hikuái che rapégui. Ojapo tóro ra'y órogui, oñesũ henondépe, ogueru chupe imba'e kuave'ẽ ha he'i joa: “Israel, kóva hína tupã ne renohẽva'ekue Egíptogui”.
Tupã he'i avei Moiséspe: —Ahecha ha'ekuéra oikoseha iñakã rehénte voi.
Eheja tahendy che pochy ha tambokusugue chupekuéra, nde hegui katu ajapóta peteĩ tetã guasu.
Moisés katu oha'ã ombopochy jera Tupã Ijárape ha he'i: —Mba'ére piko che Jára rehejáta hendy nde pochy ne retã guáre, renohẽva'ekue Egíptogui tuicha pokatu reheve ha pyapy mbaretépe?
Mba'e piko he'íta nde rehe Egiptogua? Rehejáta piko he'i py'a ñaña reheve renohẽ hague reraha mombyry rejuka yvytýpe, rehapo'o haguã chupekuéra yvy árigui? Eñembyesaráina nde pochy rendýgui ha ani rejapo mba'eve ivaíva ne retã guáre.
Ne mandu'ána ne rembiguái Abraham, Isaac ha Jacob rehe, chupekuéra niko reme'ẽva'ekue ne ñe'ẽ erévo: “Ambohetáta pene ñemoñare mbyjaita yvágape guáicha. Ko yvy ha'eva'ekue ame'ẽtaha peẽme, ame'ẽta pene ñemoñarépe imba'e tee ramo opa árape guarã”.
Tupã ombyasy jey ha oheja rei hetãgua rembiapo vaikue.
Moisés oguejy yvytýgui ha ogueraha ipópe mokõive ita pehẽngue tembiapoukapy rechaukaha ojehaíva mokõive hova guio.
Mokõive ita pehẽngue, Tupã rembiapokue ha tembiapoukapy ojehaíva ipypekuéra, ha'e voi ohaiva'ekue ipo teépe.
Josué ohendúvo sapukái oikóva he'i Moiséspe: —Sapukái ñorãirõha megua hi'ã chéve upe ahendúva.
He'i chupe Moisés: —Ndaha'éi sapukái rory ñorãirõha megua, ndaha'éi avei guahu oikóva osẽ vai ramo, purahéi hína upe ahendúva.
Oguahẽ Moisés tekoha ypýpe ha ohechávo tóro ra'y ha jeroky, hova rendypa pochýgui, omombo moikõive ita pehẽngue oguerúva ipópe ha ojoka yvyty mátare.
Upérõ ojapyhy tóro ra'y ha omombo tatápe, upéi omongu'i tumi upe tóro ra'y, iku'ikue oity ýpe ha ho'uka Israel guápe.
Ha he'i Aarónpe: —Mba'épa ojapo hikuái nde rehe, rejapouka haguã chupekuéra ko angaipa peichaite ivaíva?
Aarón he'i chupe: —Anína nde pochy che ndive. Reikuaa porã ha'ekuéra oguerohoryha ivaívante voi.
Ha'ekuéra he'i chéve: “Ejapóke oréve peteĩ tupã, toho ore renonderã. Upe Moisés ore renohẽva'ekue Egíptogui ndoroikuaái mba'épa oiko chugui.”
Upérõ ha'e chupekuéra: “Oguerekóva óro togueru.” Ha'ekuéra ogueru, aity tatápe ha osẽ chugui ko tóro ra'y.
Moisés ohechávo Israelgua ndaijokohavéi, Aarón oheja haguére chupekuéra oiko iñakãre omomba'e guasúvo tupã gua'u ha upéicha opytaha tetã ambuegua rembi'urã,
oñembo'y tekoha rokẽme ha osapukái: —Ohayhúva Ñandejárape ta che moirũ Ha oñemoĩ ijyke rehe Levigua oĩ haguéicha.
Ha'e he'i chupekuéra: —He'ika Tupã Israel Jára: “Pemoĩ kyse puku pende ku'a ykére, tapeho tekoha rupi, peike ógakuérape ha pejuka pejuhúva guive, taha'e pende ryvy, pende ryke'y, pende kuaaha térã oimeraẽ pende rogagua.”
Ha'ekuéra ojapo Moisés he'i haguéicha ha upe árape omano 3.000 kuimba'e.
Upérõ Moisés he'i chupekuéra: —Ko árape oñeme'ẽ peẽme pene rembiapokue repy ramo pa'i reko, napembyasýi haguére pene génte tee térã pende ra'ykuérape Tupã rehehápe. Upévare ha'e pende rovasa.
Upe ára ambuépe Moisés he'i Israel guápe —Ivaieterei pene angaipa. Ajupíta ko'ágã Ñandejára rendápe, jahecha ndoheja reíripa peẽme.
Moisés oho jey Ñandejára rendápe ha he'i chupe: —Angaipa nde vaipa jepéva niko upe ojapóva Israelgua omomba'e guasúvo tupã gua'u óro guigua
Ajerure ndéve reheja rei haguã chupekuéra. Nderejaposéi ramo katu eipe'a che réra nde líbrogui.
Tupã he'i Moiséspe: —Iñangaipáva réra aipe'áta che kuatiágui.
Nde katu tereho eraha chupekuéra ha'e haguépe ndéve. Che remimbou ohóta ne renonderã, ha che ainupãta chupekuéra hi'árape iñangaipáre.
Ñandejára oinupã chupekuéra upe tóro ra'y Aarón ojapova'ekuére.
Ñandejára he'i Moiséspe: —Tereho ko'águi ne retãgua ndive, renohẽva'ekue Egíptogui. Tapeho upe yvýpe ha'eva'ekue Abraham, Isaac ha Jacóbpe, ame'ẽtaha iñemoñarekuérape.
Amondóta che remimbou ne renonderã ha amosẽta cananéo, amorréo, hitíta, ferezéo, hevéo ha jebuséokuérape.
Tapeho yvy osyryhápe ýicha kamby ha eíra. Che katu ndahamo'ãi pene ndive ani pohundi mba'e tapére, peẽ niko peikose pene akã rehénte voi.
Israelgua ndovy'avéiete ohendúvo ko'ã ñe'ẽ pochy ha ndaipóri avave omondéva ijeguaka.
Ñandejára he'i ra'e Moiséspe: —Ere Israel guápe: “Peẽ pene akã rehénte voi peikose. Aime ramo pende apytépe, sapy'amínte jepe, pohundíne katuete. Ko'ágã peipe'a pende jehegui pende jeguaka, tahecha mba'épa ajapo pende hegui.”
Upévare ojeho rire yvyty Horébgui Israelgua ndoiporuvéi ijeguaka.
Moisés ogueraha omohenda Tekoha mombyry ojeikohágui, ha ombohéra Jotopa Róga. Oporanduséva peteĩ mba'e Ñandejárape, osẽ hógagui oho haguã Jotopa Rógape.
Moisés oho ramo Jotopa Rógape, opavave oñembo'y hóga rokẽme ha oma'ẽ hese oike peve.
Moisés oike rire, oguejy arai ñembo'y ha oñemoĩ hokẽme, Ñandejára oñe'ẽ aja Moisés ndive.
Ohechávo arai ñembo'y opytaha Jotopa Róga rokẽme, maymáva oñesũ hóga rokẽme omomba'e guasúvo Ñandejárape.
Ñandejára oñe'ẽvo Moisés ndive oĩ henondépe ha oñe'ẽ hendive ñañe'ẽháicha ñane irũ tee ndive. Upéi Moisés ou jeýva tekohápe ha ipytyvõhára Josué, Nun ra'y, opytáva Jotopa Róga rye pýpe.
Moisés he'i Ñandejárape: —Nde niko ere chéve aisãmbyhy haguã ko tetã guápe ha ndeeréi mávapepa remboúta che ndive, ere ramo jepe rejeroviaha che rehe ha chéne irũha.
Ne irũ ramo che, ehechaukána chéve nde rape ikatu haguã che roikuaa ha aiko añetehápe ne irũ ramo, ha che retãgua niko ne retãgua voi avei.
Ñandejára he'i chupe: —Che voi aháta ne ndive ha romombytu'úta.
He'i chupe Moisés: —Nderejúi ramo ndete voi, toroho'ỹnte ko'águi.
Mba'éicha piko ojekuaáta che ha ne retãgua neirũha, nderejúi ramo ore ndive? Upéicha mante niko ojehecháta che ha ne retãgua ndaha'eiha tetã ambueguakuéraicha.
Ñandejára he'i Moiséspe: —Ajapóta avei ko rejeruréva. Nde hína che irũ ha ajerovia nde rehe.
Upérõ he'i chupe Moisés: —Ehechaukána chéve nde reko mimbipa.
Ñandejára he'i chupe: —Ambohasáta nde resa renonde rupi che reko marangatu ha amombe'úta ndéve che réra. Che hína aiporiahurereko aiporiahurerekosévape ha ahayhu ahayhusévape.
Ha he'ive: —Che rova katu nderehechamo'ãi, avave ndaikatúigui che recha omano'ỹre.
Upéi he'i Ñandejára: —Ápe che ykére oĩ repyta haguã. Eñembo'y ita ári.
Ohasávo che reko mimbipa romoingéta peteĩ itakua pa'ũme ha rojaho'íta che pópe ahasa peve.
Upéi aipe'áta che po rehecha haguã che atukupe. Che rova katu nderehechamo'ãi.
Ñandejára he'i Moiséspe: —Eikytĩ mokõi ita pehẽngue umi tenondere guaréicha, ha ejupi yvytýpe che rendápe tahai ipypekuéra ñe'ẽ ojehaiva'ekue umi itápe nde rejokava'ekue.
Eñembosako'i rejupi haguã ko'ẽrõ pyhareve Sinaí ru'ãme. Upépe eñemboja che rendápe.
Ani ojupítei ne ndive avave, térã ojehecha avave upe yvyty rupi. Ani oĩ avei ovecha térã vaka okarúva yvyty rovái.
Moisés oikytĩ mokõi ita ojoguáva umi tenonde guarépe, opu'ã ko'ẽ mboyve ha ojupi yvyty Sinaípe he'i haguéicha chupe Ñandejára, ha ogueraha ipópe umi mokõi ita oikytĩva'ekue.
Upérõ Ñandejára oguejy peteĩ araípe, opyta upépe Moisés ndive ha omoñe'ẽ héra tee.
Ñandejára ohasávo henonde rupi osapukái: —Há Tupã, há Tupã, oporombyasýva ha oporoporiahurerekóva, ipochy kuaa'ỹva, oporohayhu etéva ha nopyrũiva iñe'ẽnguére,
opyta hatãva iñe'ẽ ome'ẽva'ekuépe ha imborayhúpe, oñembyesaráiva ñaña, teko ñemoĩ ha angaipágui, ndohejái ramo jepe oinupã'ỹre iñangaipávape; oinupã uvei túvakuéra ñañanguére ta'ýrakuéra, ñemoñare irundyha peve.
Upérõ oñesũ Moisés, omboja isyva yvýre,
ha he'i: —Há che Jára, añetehápe che ne irũ ramo, eju ore ndive. Añete niko ha'ekuéra oikose iñakãrente voi, upéicha ramo jepe, eheja reína oréve ore ñañangue ha ore angaipa, ha ore rereko ne mba'e teéva ramo.
Ñandejára he'i chupe: “Añoñe'ẽ me'ẽta pene ndive. Ajapóta mba'e rechapyrã mayma ne retãgua renondépe, ojejapo'ỹ haguéicha araka'eve ko yvy ári mamove hendápe. Ha umi tetã pende jere rupi oĩva ohecháta pende Jára rembiapokue. Ajapóta hína nde rupi mba'e oporomongyhyjétava.
Pejapo ha'eva'ekue peẽme ha amosẽta pene renonderãgui amorréo, cananéo, hitíta, ferezéo, hevéo ha jebuséokuéra.
Ani peñoñe'ẽ me'ẽ umi tetãgua ndive peiketahápe, cháke pende reitýne iñuhãme.
Upéva rangue peity yvýre ijaltar kuéra ha pehundipa ijita ñembo'y ha yvyra mátakuéra, itupã gua'ukuérape oñemboykéva.
Ani pemomba'e guasu tupã ambuépe, cháke Ñandejára ndohechaséi tupã gua'u ijykére. Héra hína Tupã selóso.
Ani peñoñe'ẽ me'ẽ upepegua ndive, cháke ha'ekuéra oñemongy'a ramo ojapóvo imba'e kuave'ẽ itupã gua'ukuérape, pene konvidáne ha peñemongy'áne pe'úvo hendivekuéra hembi'u oñekuave'ẽva'ekue tupã gua'ukuérape.
Ani avei pemomenda hesekuéra pende rajy térã pende ra'ykuéra, cháke ha'ekuéra oñemongy'a ramo omomba'e guasúvo itupã gua'ukuérape, omongy'áne avei pende ra'y ha pende rajýpe ojapoukávo ha'ekuéra ojapóva.
Ani pejapo tupã gua'u, mba'e vera ñemboyku pyrégui.”
Pembyarete mbuja oñembovu'ỹva. Pe'u 7 ára pukukue mbuja ñembovu'ỹ ha'e haguéicha peẽme, hi'árape mes Abíbpe, upe ramo niko pesẽva'ekue Egíptogui.
Pende ra'y ypykue, che mba'erã hína. Pende vaka ra'y, ovecha ra'y ha kavara ra'y ypykue mácho, che mba'erã avei.
Pende vúrro ra'y mácho rehe pehepy me'ẽ ovecha, ỹrõ pejajuvoka. Pehepy me'ẽ pende ra'ykuéra ypykuére, hekovia jey haguã peẽme ha ani peju che rendápe po nandi.
Pemba'apo 6 ára pukukue, 7hápe katu pepytu'u, taha'e jepe umi ára oñeñemitỹ térã oñemono'õha.
Pembyarete avei trígo ñemono'õ tenonde pegua ha áño paha pegua.
Áñope mbohapy jey, opa kuimba'e Israelgua toho Tupã Ijára rendápe.
Amosẽta pene renonderãgui tetãnguéra ha aipysovéta pende yvy. Avave noha'ãmo'ãi oñemomba'e pende yvýre, peẽ peho ramo Tupã pende Jára rendápe mbohapy jey áñope.
Pemymbajuka ramo ani peikuave'ẽ tuguy mbuja ñembovu pyre reheve, térã peñongatu ára ambuépe guarã mymba Páskuape ojejukáva rembyre.
Peraha iporãnguete pene remitỹngue tenonderégui Tupã pende Járape guarã. Ani pembojy kavara ra'y isy kambykuépe.”
Ñandejára he'i Moiséspe: —Ehai ko'ã ñe'ẽ. Ko'ãva he'iháicha hína añoñe'ẽ me'ẽva'ekue Israelgua ndive.
Moisés opyta upépe Ñandejára ndive 40 ára ha 40 pyhare pukukue okaru'ỹ rehe ha hoy'u'ỹre. Ha ohai ita pehẽngue ári upe ñe'ẽ ñome'ẽ, oĩháme umi 10 tembiapoukapy.
Moisés oguejy yvyty Sinaígui, oguerúvo ipópe umi mokõi ita pehẽngue ohechaukáva umi 10 tembiapoukapy. Hova omimbipa oñe'ẽ haguére Ñandejára ndive. Ha'e katu ndohecha kuaái upéva.
Aarón ha Israelgua ohechávo Moisés rova omimbipáva, okyhyje oñemboja haguã hese.
Moisés ohenói chupekuéra. Aarón ha Israelgua myakãhárakuéra oñemboja ha Moisés oñe'ẽ hendivekuéra.
Upéi oñemboja opa Israelgua ha Moisés omombe'u chupekuéra opa mba'e he'ikáva Ñandejára.
Oñe'ẽmba rire hendivekuéra Moisés ojehovaho'i ijahojápe.
Oñe'ẽ aja Ñandejára ndive Moisés oipe'a hovágui ijahoja oñe'ẽ haguã hendive ha osẽvo, omombe'u Israel guápe upe he'ikáva Ñandejára.
Israelgua ohecha upérõ Moisés rova omimbipáva ha upéi Moisés ojehovaho'i, oñe'ẽ jey peve Ñandejára ndive.
Moisés ombyaty opa Israel guápe ha he'i chupekuéra: “Ñandejára he'ika ojejapo haguã ko'ã mba'e:
Toñemba'apo 6 ára pukukue, upe 7 katu peẽme guarã peteĩ ára oñemboykéva chéve ha tojepytu'u porã upe árape Ñandejára rérape. Oimeraẽ omba'apóva upe árape, tomano.
Mamo peikohápe, ani pejatapýnte jepe pytu'uha árape.”
Moisés oñe'ẽ Israel guápe ha he'i chupekuéra: “He'ika Ñandejára pejapo haguã upéicha:
Opa mba'e perekóva apytégui pemboyke Ñandejára peguarã, peñandu ramo pejaposeha pende py'aite guive, ha peru óro, pláta, vrónse,
poyvi hovy, pytãũ ha pytã, líno sỹi, kavara rague,
ovecha mácho pirekue oñembyape pytãva, tymba pirekue poravo pyre, yvyra akásia,
ñandyry mba'e rendýpe guarã, mba'e ryakuã porã oñembojehe'a haguã ñandyry reheve ojeporúva oñemba'e mboyke haguã Ñandejárape ha insiénso ryakuã porãme guarã,
ita jegua sakã pytã ha ita jegua ambuekuéra oñembojegua haguã pa'i guasu efod ha vosa jegua pyti'a rehegua.”
Ojapo kuaáva guive mba'e jegua, tou ojapo haguã ko'ã mba'e Ñandejára ojapoukáva. Ãva ha'e:
Tekoha ijahoja ha itóldokuéra reheve, ity'ãi, itábla, ijyvyra puku, ipóste ha ipyendakuéra reheve,
ñe'ẽ ñome'ẽ karameguã ijyvyra puku, ijuru mbotyha ha ipoyvi sãingo reheve,
mesa ha ijyvyra puku hembiporukuéra reheve, mbuja oñemboykéva Ñandejárape guarã,
mba'e rendy pyenda, hembiporu, imba'e rendykuéra ha ñandyry mba'e rendykuérape guarã reheve,
altar ojehapyhápe insiénso, ijyvyra puku reheve, ñandyry oñemba'e mboyke haguã Ñandejárape, insiénso ryakuã porã, poyvi sãingo Tekoha rokẽme guarã,
mymbahapy altar iparrílla vrónse, ijyvyra puku ha hembiporukuéra reheve, ña'ẽ ipyenda reheve,
poyvi sãingo oñemongora haguã Tekoha korapy, iposteha ipyendakuéra reheve, poyvi sãingo Tekoha korapy rokẽme guarã,
yvyra hakua Tekoha ha ikorapýpe guarã isãnguéra reheve,
ao ojejapóva pa'ípe guarã hembiapo aja Tekohápe, pa'i Aarón ao jegua ha ita'ýrakuéra pa'i ao.
Opa Israelgua oho hógape Moisés oñe'ẽ rire chupekuéra,
ha umi oñandúva ome'ẽseha ipy'aite guive, ogueru imba'e me'ẽ Ñandejárape ojejapo haguã Jotopa Róga ha opa mba'e oñekotevẽva ha pa'ikuéra ao avei.
Ou kuimba'e ha kuñakuéra ha maymáva ogueru torypápe namichãi, kuãirũ, argólla ha opaichagua jeguaka óro. Peteĩ-teĩ ogueru imba'e me'ẽ iporãvéva óro guigua, ha ohejávo ombokacha imba'e me'ẽ Ñandejárape guarã.
Oguerekóva poyvi hovy, pytãũ ha pytã, líno sỹi, kavara rague, ovecha mácho pirekue oñembyape pytãva térã tymba pirekue poravo pyre, ogueru ome'ẽ umíva.
Oguerekóva pláta térã vrónse ome'ẽ Ñandejárape, ha oguerekóva yvyra akásia ogueru ojejapo haguã oñekotevẽva.
Kuñanguéra ikatupyrýva ñepovãme, oipovã ha ogueraha inimbo hovy, pytãũ, pytã ha líno sỹi oipovãva'ekue,
ha opa kuña oipovã kuaáva oipovã kavara rague, torypápe ha ipy'aite guive.
Mburuvichakuéra ogueru ita jegua sakã pytã ha ita jegua ambuekuéra oñembojegua haguã pa'i guasu efod ha vosa jegua pyti'a rehegua,
mba'e ryakuã porã ha ñandyry mba'e rendyrã, ñandyry oñemba'e mboyke haguã Ñandejárape ha insiénso ojehapy haguã.
Opa kuimba'e ha kuña Israelgua oipytyvõséva ojejapo haguã opa mba'e he'iva'ekue Ñandejára Moiséspe, ogueru imba'e kuave'ẽ Ñandejárape ipy'aite guive.
Moisés he'i Israel guápe: —Judá ñemoñaregua apytégui Ñandejára oiporavo Bezaleélpe, upéva Urí ra'y ha Hur remineno,
ha omyenyhẽ chupe ipu'akágui ome'ẽvo chupe katupyry ha mba'e kuaa opa mba'e apópe,
ojapo haguã ta'ãnga ha tembiapo óro, pláta ha vrónsegui,
oikytĩ ha omohenda haguã ita jegua, omba'apo haguã yvyra rehe ha ojapo haguã opa mba'e porã.
Chupe ha Oholiábpe, Ahisamac ra'y ha Dan ñemoñaregua, ombokatupyry avei oporombo'e haguã.
Ombokatupyry chupekuéra opa mba'e porã apópe omba'apóvo yvyráre, ombojeguávo poyvi hovy, pytãũ, pytã ha líno sỹi ha omba'apóvo inimbo jepyahápe. Ha'ekuéra ojapo kuaa opaichagua iporãva ha oguenohẽ kuaa avei iñakãgui hembiaporã.
Besalel ojapo jukerígui karameguã ipukúva 1 métro 10 sentímetro, ipéva 65 sentímetro ha ijyvatéva 65 sentímetro.
Ojaho'i oroitépe hyepy guio ha oka guio ha omohembe'y jegua órope ijerekuévo.
Omoĩ avei hese irundy argólla óro irundyve hetymáme guarã, mokõi peteĩ ijyképe ha mokõi ambuépe.
Ojapo avei jukerígui yvyra puku ha ojaho'i órope,
ha upéi ombohasa argólla kua rupi oĩva karameguã ykére, ojegueroja haguã upe karameguã.
Ojapo oroitégui karameguã juru mbotyha ipukúva 1 métro 10 sentímetro ha ipéva 65 sentímetro,
Upe mbotyha oguereko peteĩ-teĩ ijapýpe tekove ipepóva ra'ãnga ojejapóva martíllo mbotápe.
Karameguã mbotyha ha tekove ipepóva ra'ãngakuéra ojapo peteĩ pehẽnguégui. Peteĩ ta'ãnga osẽ peteĩ ijapýgui ha ta'ãnga ambue, ijapy ambuégui.
Upéicha opyta umi ta'ãnga ojohovái, ha hovakuéra oma'ẽ karameguã mbotyha gotyo. Umi ta'ãnga ojaho'i karameguã mbotyha ipepo jepysópe.
Besalel ojapo avei mesa ipukúva 90 sentímetro, ipéva 45 sentímetro ha ijyvatéva 65 sentímetro.
Ojaho'i oroitépe ha omohembe'y jegua órope ijerekuévo.
Omoĩ ijerekuévo jeguaka apo ipéva 7 sentímetro ha omohembe'y jegua órope.
Ojapo avei chupe 4 argólla óro ha omoĩ irundyve hetyma mátare,
opyta haguãicha upe jeguaka apo ykére ha ohasa haguã ikua rupi yvyra puku ojegueroja haguã upe mesa.
Umi yvyra puku ojegueroja haguã mesa ojapo jukerígui ha ojaho'i órope.
Ojapo avei oroitégui tembiporukuéra mesa ári guarã: ña'ẽmbe, kucharõ, járra ha vásokuéra oñekuave'ẽ haguã mba'e rykuere.
Besalel avei ojapo oroitégui, martíllo mbotápe, mba'e rendy pyenda. Iguapyha, hi'ýva, ijyvoty ryru, iñapokytã ha ijyvoty, ojapo peteĩ pehẽnguégui.
Hi'ývagui osẽ, mokõive ijyke gotyo, 6 jyva: mbohapy peteĩ ijyke gotyo ha mbohapy ambue gotyo.
Peteĩ-teĩ umi jyva osẽva hi'ývagui oguereko mbohapy apokytã, ijyvoty ryru ha ijyvoty rrósa poty joguaha reheve,
ha hi'ýva oguereko irundy apokytã, ijyvoty ryru ha ijyvoty rrósa poty joguaha reheve.
Peteĩ-teĩ umi jyva osẽva hi'ývagui, oguereko iguýpe peteĩ yvoty ryru.
Upe mba'e rendy pyenda, ijyvoty ryru, ijyvakuéra, hi'ýva ha guapyha reheve, peteĩ pehẽnguégui guarénte ha oroite guigua, martíllo mbotápe ojejapóva.
Ojapo avei oroitégui 7 mba'e rendy imopotĩha ha iña'ẽmbe'i reheve.
Ojejapo haguã mba'e rendy pyenda ha hembiporukuéra ojeporu 33 kílo óro.
Besalel ojapo avei jukerígui altar ojehapyhápe insiénso. Ipukukue ha ipekuépe ojoja ha oguereko 45 sentímetro, ijyvatekue katu 90 sentímetro. Irundyve altar ratĩ katu ta peteĩ pehẽnguégui guare altar ndive.
Upéi ojaho'i órope hova hi'arigua, irundyve ijyke ha hatĩnguéra ha omohembe'y jegua órope ijerekuévo.
Omoĩ avei argólla óro hembe'y jegua guýpe, mokõi peteĩ ijyképe ha mokõi ambuépe ha ombohasa ikua rupi yvyra puku ikatu haguã ojegueroja.
Yvyra puku ojapo jukerígui ha ojaho'i órope.
Besalel ojapo avei ñandyry oñemba'e mboyke haguã Ñandejára ha insiénso, ojapoháicha mba'e ryakuã porã apohakuéra.
Ao pa'ikuéra hembiapo haguã Tekohápe ojejapo poyvi hovy, poyvi pytãũ ha poyvi pytãgui. Ojejapo avei ao iporãvéva Aarónpe guarã, Ñandejára he'i haguéicha Moiséspe.
Ojejapo haguã efod, ojeporu óro, poyvi hovy, poyvi pytãũ, poyvi pytã ha inimbo líno.
Martíllo mbotápe oñemombe óro, upéi oñekytĩ ha ojejapo chugui inimbo oñembojegua haguã poyvi hovy, poyvi pytãũ, poyvi pytã ha poyvi líno.
Ojejapo efod rehe mokõi ijokoha mokõive ijapýpe.
Ku'a jokuaha ojokóva efod ojejapo upéicha avei: óro, poyvi hovy, poyvi pytãũ, poyvi pytã ha inimbo línope, he'i haguéicha Ñandejára Moiséspe ojejapo haguã.
Ita jeguakuéra sakã pytã oñemohenda avei guapy ha óro ári ha ojehai hesekuéra 12 Israel ra'ykuéra réra, ojehaiháicha ta'ãnga.
Upéi Besalel omoĩ umi mokõi ita jegua efod jokoha ári oiko haguã mandu'a Israel ra'ykuérare, Ñandejára he'i haguéicha Moiséspe ojejapo haguã.
Vosa jegua pa'i pyti'águi osãingo haguã, ojejapo avei ojejapo haguéicha efod: óro, poyvi hovy, poyvi pytãũ, poyvi pytã ha inimbo línogui.
Ipukukue ha ipekue ojoja ha oguereko 22 sentímetro.
Ojejaho'i irundy rysýi ita jeguápe: Hysýi peteĩháme oĩ ita sa'yjuvy, ita sa'yju ha ita vérde.
Hysýi mokõiháme oĩ ita pytã, ita hovy ha ita jajái.
Hysýi mbohapyhápe oĩ ita pytãũ, ita sakã para ha ita sakã pytã rovy.
Hysýi irundyhápe oĩ ita verdevy, ita sa'yju sakã ha ita para vera.
Oñemoĩ 12 ita jegua ha peteĩ-teĩ rehe ojehai peteĩ Israel ra'y réra.
Vosa jeguáre omoĩ hikuái sã óro ojejapóva inimbo órogui ojepokáva ojuehe.
Avei ojapo hikuái mokõi jeguaka óro, oñemboguapy haguã pype ita jegua ha mokõi argólla óro. Omoĩ hikuái umi mokõi argólla órova sã jeguáre, mokõive ijapy yvate guáre,
ha umi sã óro omoĩ argóllakuérare.
Omoĩ umi mokõi sã apy mokõive jeguaka ári ha oñapytĩ efod jokuaháre henonde guio.
Ojapo avei mokõi argólla óro ha omoĩ vosa guýpe mokõive ijapýre opytáva efod ypýpe.
Ojapove mokõi argólla óro ha omoĩ efod jokoha renondépe, iguýpe, oñembovyvyha ypýpe, yvatemive ku'a jokuahágui.
Upéi ombojoaju sã hovy reheve vosa jegua argóllakuéra ha efod argóllakuéra, ikatu haguã vosa jegua opyta ku'a jokuaha ári ha ani haguã vosa jegua ojei efódgui, Ñandejára he'i haguéicha Moiséspe ojapo haguã.
Ahoja efod rehegua ojejapo poyvi hovýgui.
Ikuára oikeha rupi pa'i akã oñemohembe'y ani haguã osoro.
Ahoja ruguái rembe'y oñembojegua granada'ikuérape, ojejapóva poyvi hovy, poyvi pytãũ, poyvi pytã ha inimbo línogui.
Ojapo avei hikuái oroitégui kampana'ikuéra ha ombojehe'a granada'ikuérare omoĩvo ipa'ũnguérape, ahoja ruguái jerekuévo:
peteĩ kampana'i ha peteĩ granada'i, kampana'i ambue ha granada'i ambue, ha upéicha omongorapa peve upe ahoja ruguái, Ñandejára he'i haguéicha Moiséspe ojapo haguã.
Oipyaha kuaáva ojapo ao puku Aarón ha ita'ýrakuérape guarã,
ojapo avei ao iñakãme guarã imba'e jegua reheve ha kasõ mbyky inimbo línogui.
Ombojegua ku'a jokuaha ojejapóva inimbo líno, poyvi hovy, poyvi pytãũ ha poyvi pytãgui, Ñandejára he'i haguéicha Moiséspe ojejapo haguã.
Ojapo avei hikuái oroitégui mba'e ipéva omongoráva pa'i akã ha ohai hese, ojehaiháicha ta'ãnga: “Oñemboykéva Ñandejárape”.
Upéi oñemosã hovy upe mba'e ipéva ojejokua haguã pa'i akã rehe guáre, Ñandejára he'i haguéicha Moiséspe ojejapo haguã.
Upéicha oñemoguahẽ hu'ãme Tekoha apo. Israelgua ojapo opa mba'e he'i haguéicha Ñandejára Moiséspe ojejapo haguã.
Ome'ẽ hikuái Moiséspe Tekoha ha hembiporukuéra: ty'ãi, tábla, yvyra puku, póste ha pyendakuéra,
ahoja ovecha mácho pirekuégui oñembyape pytãva, tóldo ojejapóva tymba pirekue poravo pyrégui, poyvi sãingo karameguã renondépe guarã,
ñe'ẽ ñome'ẽ karameguã ha ijyvyra puku, ijurumbotyha,
mesa hembiporukuéra reheve, mbuja oñekuave'ẽva Ñandejárape,
mba'e rendy pyenda, mba'e rendy ha hembiporukuéra reheve, ñandyry oñemyendy haguã mba'e rendy,
altar óro, ñandyry oñemba'e mboyke haguã Ñandejárape, insiénso ryakuã porã, poyvi sãingo Tekoha rokẽme guarã,
altar vrónse, iparrílla vrónse, ijyvyra puku ha hembiporukuéra, ña'ẽ ha ipyenda,
poyvi sãingo oĩva Tekoha kora pýpe, ipóste, ipyendakuéra, poyvi sãingo oĩva korapy rokẽme, sãnguéra ha mba'e hakua oĩva kora pýpe, tembiporukuéra Tekoha peguápe guarã.
Ao ojejapóva pa'ikuéra hembiapo haguã Tekohápe, ao jegua pa'i Aarónpe guarã ha pa'i ao ita'ýrakuérape guarã.
Israelgua ojapo opa mba'e Ñandejára he'i haguéicha Moiséspe ojejapo haguã,
ha Moisés ohechávo ojapo hague upéicha, ohovasa chupekuéra.Upéi ahendu he'íva chéve: “Nde, kuimba'e, eñembo'y, añe'ẽta ndéve”.
Ahendu aja upe ñe'ẽ, añandu oikeha che pype Tupã Espíritu ha che rereko ñembo'yhápe, ha ahendu he'írõ chéve:
“Nde, kuimba'e, romondóta Israelguakuéra rendápe, iñe'ẽ rendu'ỹva ha opu'ãva che rehe. Ha'ekuéra ha itúvakuéra ypykue opu'ã che rehe ko'ágã peve.
Yvypóra jejapo ha ipy'a hatãva hína umi romondoha ere haguã chupekuéra: Péicha oñe'ẽ Ñandejára.
Ne rendu ha nerendu'ỹme tekove jejapo ku hína umíva oikuaáne hikuái oĩha peteĩ maranduhára ijapytépekuéra.
Nde katu, kuimba'e, ani rekyhyje umi ha'ekuéra he'ívagui. Reiméta reína ñuatĩ apytépe ha reguapýta alakran ári. Ani rekyhyje ha ne py'a mirĩ henondépekuéra, tekove jejapo ku hína umíva.
Nde eréta chupekuéra mba'épa che ha'e, tohendu térã tohendu'ỹ, tekove jejapo ku hína umíva.
Ha nde, kuimba'e, ehendu ko ha'étava ndéve; ani nde jejapo avei umi tekove jejapóicha. Eipe'a nde juru ha he'u ko ame'ẽtava ndéve”.
Upépe ahecha peteĩ po ojepysóva che gotyo peteĩ kuatia apakuapy reheve.
Oipyso che renondépe ha ahecha ojehaiha mokõive ijapére jahe'o ha ñembyasy meme.
Ha'e he'i chéve: “Kuimba'e, he'u pe rerekóva ne renondépe; he'u pe kuatia apakuapy ha tereho eñe'ẽ Israelguakuérape.”
Che aipe'a che juru ha ha'e ho'uka chéve pe kuatia apakuapy.
Upéi he'i chéve: “Kuimba'e, emongaru nde rye ha emyenyhẽ nde py'a ko kuatia apakuapy ame'ẽva ndévepe”. Che ha'u ha añandu che jurúpe eíraicha he'ẽ asy.
He'i chéve: “Kuimba'e, tereho umi Israelgua rendápe ha eikuaauka chupekuéra che ñe'ẽ.
Che noromondói aína iñe'ẽ ypytũva ha iñe'ẽ hasývape, romondo Israel guáva rendápe.
Romondo ramo umi heta tetã iñe'ẽ rasy ha iñe'ẽ ypytũvape, nde reikuaa'ỹva, ha'ekuéra ne rendúne.
Israelguakuéra katu nanerenduséi chéne, nacherenduséigui chéve; umi Israelgua niko, maymávante iñakã ha ipy'a hatã.
Upévare che amohatãta nde rova ha ne akã, ha'ekuéraicha,
amohatãta pe ne akã diamánteicha, hatãvéva itágui. Anítei rekyhyje ha nde py'a mirĩ henondépekuéra, ha'ekuérako ijejapo hína”.
Upéi ha'e he'i chéve: “Kuimba'e, emoinge nde py'ápe ha ehendu porã ko'ã mba'e ha'étava ndéve,
ha tereho ehecha ne retãguakuéra oikóva hetã'ỹme ha eñe'ẽ chupekuéra. Ta ne rendu térã ta ne rendu'ỹ hikuái, ere chupekuéra: ‘Péicha oñe'ẽ Tupã.’”
Upépe añandu che rupiha Tupã Espíritu ha ahendu pe che kupévo peteĩ aty guasu ryapu nde tuicháva, pe Tupã mimbipa opu'ãvo hendágui.
Ahendu pe tyapu ojapóva umi tekove pepo ojekytývo ojuehe ha rruéda oĩva ijyképe, peteĩ aty guasu ryapu ára sunuichagua.
Tupã Espíritu che pe'a upégui ha che reraha, ha che aha py'a angatápe ha pochy vaípe, Tupã omoĩ hatã aja ipo che ári.
Ha upéicha aguahẽ Tel-Avívpe, yvyty Quebar rembe'ýpe oikohápe umi Israelgua ohejava'ekue hetã tee, ha upépe apyta 7 ára hendivekuéra ku iñakã tavyraíva vaicha.
Ha upe 7 ára haguépe, Tupã ou ha he'i chéve kóicha:
“Kuimba'e, che romoĩ Israelgua maymáva ñangarekoha ramo. Rehendúvo ñe'ẽ che jurúgui, nde remomaranduva'erã chupekuéra che rérape.
Ha'évo che peteĩ heko añávape: “Remanóta”, nde neremomarandúi ramo chupe, nereñe'ẽi ramo ere haguã chupe toheja heko vai, ha upéicha rupi oñemboyke manógui, upe heko añáva omanóne heko ky'akuére, ha ndéve ajeruréne huguykue repy.
Upéva rangue katu, remomarandu ramo pe heko añávape ha ha'e noñemboykéi upe heko añágui, ha'e omanóne heko ky'akuére, nde katu neremanói chéne.
Ha imarangatúva oñemboyke ramo teko jojágui ojapo haguã ivaíva, che amoñepysãngáne, ha ha'e omanóne, nde neremomarandúi haguére chupe: omanóta heko ky'akuére ha ndojehechakuaamo'ãi chupe mba'eve iporãva ojapova'ekue, ndéve katu ajeruréne rehepyme'ẽ haguã chéve huguykuére.
Nde, upéva rangue, remomarandu ramo heko jojávape ani haguã heko ky'a ha ndaheko ky'ái, ha'e oikovéta oñemomarandu haguére, ha nde ave neremanói chéne”.
Upepete Tupã omoĩ che ári ipo ha he'i chéve: “Epu'ã, esẽ ñúme ha upépe añe'ẽta ndéve.
Che apu'ã ha asẽ ñúme: Tupã mimbipa upépe ahecha, ahecha haguéicha ysyry Quebar rembe'ýpe, ha ajayvy amboja peve che syva yvýre.
Upépe Tupã Espíritu oike che pype ha che moñembo'y, ha'e katu oñe'ẽ chéve kóicha: ‘Tereho eñemboty nde rógape”.
Ndéve katu, kuimba'e, nde jokuapáta hikuái ani haguã reho reime ne retãgua ndive.
Che ahejáta oja ne kũ ne apekũre, repyta haguã ne ñe'ẽngu, ha upéicha, ndereja'omo'ãvéi chupekuéra, yvypóra ijejapóvako hína umíva.
Ágã che añe'ẽvo ndéve katu, aipe'áta nde juru mbotyha ha eréta chupekuéra: “Péicha oñe'ẽ Tupã: ohenduséva tohendu ha ohenduse'ỹva tohendu'ỹ”, yvypóra iñe'ẽ rendu'ỹvako hína umíva.
Nde, kuimba'e, ehupi peteĩ ladríllo, emoĩ ne renondépe ha ejapo hese Jerusalén ra'ãnga.
Upéi emongora: emopu'ã ijerére óga yvate, ejapótape umi ñorãirõhára ojupi haguã, upéicha avei opa mba'e ojeporúva ñorãirõháme.
Upe riremi ejapyhy peteĩ páila fiérro ha emoĩ korapy yvate fiérro ramo, nde ha nde táva guasu pa'ũme. Ema'ẽ hatã hese: Jerusalén ikoráta ha ndéta pe omongoráva chupe. Upévako mba'e rechaukaháta hína umi Israel guápe guarã.
Eñeno nde yke asu gotyo ha che amoĩta nde ári Israelguakuéra reko ky'akue: nde rerekóta nde ári Israelguakuéra reko ky'akue reñeno aja upe nde yke asu gotyo.
Che amoĩ ndéve upe reñeno haguã pukukue, ipukuháicha umi ára Israel heko ky'a hague: upévare, 390 ára aja oĩta nde ári Israel reko ky'a.
Upe ára oguahẽvo hu'ãme, nde reñenóta nde yke akatu gotyo ha rerekóta nde ári Judá reko ky'akue 40 ára aja: amoĩ ndéve peteĩ ára peteĩ áñore.
Upéi rerováta nde rova ha nde jyva nandi pe Jerusalén ikoraha gotyo ha rejahéita hese.
Che roñapytĩ tukumbópe ani haguã rejere ha rejere remboty peve pe reiko haguã pukukue amoĩva'ekue ndéve.
Ejapyhy avei trígo ha ambueve kóga ra'ỹi, eity peteĩ mbayrúpe ha ejapo chugui ne rembi'urã. Nde re'úta upéva reñeno aja peteĩ nde yke gotyo, he'ise, 190 ára aja.
Ára ha ára ohasávo, peteĩ órape meme re'úta upe ne rembi'úgui, peteĩ kílogui imboja'o pyre irundy hendápe.
Rey'úta avei, peteĩ órape meme, médio lítro.
Upe ne rembi'u rembyapu'a-pu'áta ha rembojýta yvypóra repotikue guigua tatápe, opavave renondépe.
Ha eréta: “Péicha oñe'ẽ Tupã, Israel Jára: ‘Peichagua tembi'u iky'áva ho'úta Israelguakuéra umi tetã amondotahápe.’”
Ha upérõ che ha'e: “Che Jára, che niko araka'eve ndajapóiva'ekue mba'eve iky'áva! Che mitã guive ko'ágã peve araka'eve nda'úiva'ekue so'o tymba omano reiva'ekuégui térã tymba ñarõ omondyryrypava'ekuégui, ha ndoikéiva'ekue che jurúpe so'o iky'áva.”
Upépe ha'e he'i chéve: “Néi, ahejáta ndéve reiporu vaka rekaka, yvypóra repoti rangue, rembojy haguã ne rembi'u”.
Upéi he'ive chéve: “Nde, kuimba'e, che ahejáta tembi'u opa Jerusalénpe. Ojekarúta jepy'apýpe, pe tembi'u oñemboja'opávagui, ha ojey'úta upéichante avei.
Ha upéicha rupi, ndaiporivéigui tembi'u ha y, opavave ikangypáta ha itujupáta hikuái ohóvo heko ky'akuégui”.
Tupã he'i chéve: “Nde, kuimba'e, ehupi peteĩ kyse puku hãimbéva ha embohasa ne akã ha ne rendyváre; upéi ejapyhy peteĩ valánsa, ha ejapo pe nde raguekuégui mbohapy atýra joja.
Peteĩ atýra rehapýta pe táva guasu mbytépe opávo iñemongora, pe nde raguekue atýra mokõiha katu, eikytĩ-kytĩ rehóvo táva guasu jerére; ha ambue atýra hembýva emosarambi yvytúre, ha che aháta hapykuéri kyse puku che pópe.
Pe mbohapyha nde raguekue atýragui michĩmi reñongatúta nde ao rembe'ýpe,
ha upégui avei mbovymi remombóta tatápe tokái. Upégui osẽta tata ho'ava'erã Israel tuichakue ári”.
Kóicha he'ive Tupã: “Kóva ha'e Jerusalén, che amoĩva'ekue tetãnguéra apytépe, heta ambue tetã ijerére.
Ha'e katu opu'ã che rembiapoukapýre, heko añavévo umi ambue tetãgui. Ojapo vaieteve umi tetã ijerére guágui. Upéicha ojahéi che rembiapoukapýre ha ndojapói che ha'éva.
Upévare che ha'e: Pepu'ãitevégui che rehe umi tetã pende jerére guágui ha ndapejapói che ha'éva, umi tetã ambue pende jereregua ojapoháicha jepe ndapejapói.
Upévare, péicha oñe'ẽ Tupã: Che avei apu'ãta nde rehe ha ajapóta hekópe guáva, opa tetã renondépe:
ajapóta nde rehe araka'eve ajapo'ỹ haguéicha ha araka'eve ajapo'ỹtaháicha, opa ne rembiapo vaikuére.
Upévare oiméta túva ho'úva ta'ýrape ha ta'ýra ho'úva túvape, roinupãta hekopete ha umi pene rembývape pomosarambíta irundyve yvytúre.
Che rekovére voi ame'ẽ che ñe'ẽ: pemongy'a haguére che tupao opa pene rembiapo vai ha pende reko ky'akuépe, pohundíta poiporiahurereko'ỹre.
Pende retakuégui, mbohapýgui peteĩ pemanóta mba'asy asãi ha ñembyahýigui, ambue aty omanóta kyse pukúpe umi pende jereregua pópe, ha pe aty hembýva katu, amosarambíta opa yvytúre ha che aháta pende rapykuéri kyse puku che pópe.
Upéicha che pochy jeráne, amyengoviáne che py'a rasyha, ha aitýmarõ che pochykue hi'árikuéra, oikuaáne hikuái che, Tupã, ha'e hague pe ha'éva, ndaipotái etégui peẽ che myengovia.
Che ajapóta nde hegui táva guasu ho'apáva ha romotĩta umi tetã nde jereregua renondépe, opa ohasáva resa renondépe.
Reikóta jaheipy ha toryjárõ, opa tetã oñemondýita ohechávo pe nde rehe oikóva, ivaíva ojaposeve'ỹ haguã, roinupã porãvo pochy guasúpe ha jeja'o mbaretépe. Che, Tupã, ha'e upeichaha.
Aitýta pende ári ñembyahýi, hu'yeta veve oporomondyipa vaicha, amondótava pende ári pende jukapa haguã, arúta peẽme ñembyahýi ha ndaipórimo'ãvéi tembi'u.
Amondóta peẽme ñembyahýi ha umi tymba ñarõ pende rejátava pende ra'y'ỹre, pehasáta mba'asy asãi ha tuguy ñehẽ, ha amondóta pende ári kyse puku rehevegua.” Che, Tupã, ha'éma.
Tupã he'i chéve:
“Ema'ẽ yvyty gotyo ha ere chupekuéra che rérape
kóicha: ‘Pehendu, yvytykuéra Israel pegua, Tupã he'íva umi yvytýpe, umi ysyrýpe ha umi ñúme: Amboúta pende ári ñorãirõ ha ahundíta umi oñemomorãha tupã gua'u.
Amongu'ipáta umi altar peikuave'ẽháme mymbajuka ha pehapyhápe insiénso ha poitýta pene re'õngue umi pene tupã gua'u renondépe.
Amombóta umi Israelgua re'õngue ita'ãnga reikuéra renondépe ha amosarambíta ikãnguekuéra umi ta'ãnga rei momorãha jerére.
Opaite peẽ peikoha rupi, távakuéra oñehundipáta, ha umi ta'ãnga rei oñemomorãha ho'apaitéta. Ta'ãnga rei momorãha oñembyaipaitéta ha ta'ãnga reikuéra iku'ipáta; umi ojehapyha insiénso ho'apáta yvýre; opaite mba'e pejapova'ekue opáta.
Ha pehechávo pene pa'ũme heta ho'áva omano, pehecha kuaáne cheha Tupã.
Ha che ahejáta pende apytégui oikoveva'erã tetãnguéra apytépe.
Umi omano'ỹva'ekue imandu'áne che rehe umi tetãme, imandu'áne mba'éichapa ambohasa asy ra'e chupekuéra, oñemboykégui che hegui ha omomorã ta'ãnga rei. Ha'ekuéra ojeguarúne ijehegui mba'e vaieta ojapova'ekuére, mba'e jaheipyrã ojapova'ekuére.
Ha upévo ohecha kuaáne, cheha Tupã ha ha'e ramo guare amondataha peẽme heta mba'e vai, ñañe'ẽi reíri hague.”
Tupã he'i chéve: “Embota-mbota nde py ha ejepopete, erévo: Iporã, avy'a! Tove toiko Israel rehe, umi mba'e vaieta ojapova'ekuére. Omanóta hína kyse pukúpe, ñembyahýigui ha mba'asy asãigui.
Umi mombyry oĩva omanóta mba'asy asãigui, umi aguĩ oĩva omanóta ñorãirõháme ha umi hembýva ñembyahýigui. Péicha aitýta che pochykue hi'árikuéra.
Ha ohechávo te'õngueta umi ta'ãnga rei apytépe ha imomorãha jerére, opaite yvyty ijyvatévape, umi ka'aguy ru'ãme, umi yvyra hovy asýva guýpe, umi hakã ha hogue hetáva guýpe, ha umi omomorã haguépe ita'ãnga reikuéra mba'e ryakuã porãme, ohecha kuaáta hikuái cheha Tupã.
Amopu'ãne che po ainupã haguã chupekuéra, ha pe yvy ojeiko'ỹha yvytu ho'ysãha gotyo guive, Riblá yvytu hatãha gotyo peve, ajapóta hetãgui ha opaite ojeikohágui peteĩ yvy ojeiko'ỹha oporomondyipáva. Upévo ohecha kuaáne hikuái cheha Tupã”.
Upe 5ha ára jave, mes 6ha, ha 6 añohápe, aguapy hína che rógape, myakãhára Judá pegua ndive. Peichahágui, Tupã omoĩ ipo che ári,
ha ahecha vaicha chéve peteĩ ojoguáva yvypórape. Pe iku'a guive iguývo, hendy tatáicha, yvate gotyo katu fiérro sỹi porãicha overa.
Oipyso ipo ha che apyhy che ávagui. Upépe, Tupã Espíritu che rupi yvate, ha képe guáicha che reraha Jerusalénpe ha che moĩ upe táva guasu ryepy pegua okẽme, yvate gotyo, oĩháme umi tupã gua'u ombopochy etéva Tupãme.
Ha upépe ahecha Tupã Israel Jára reko mimbipa, ahecha haguéicha ñúme.
Upépe he'i chéve: “Nde kuimba'e, ema'ẽ yvate gotyo”. Ama'ẽ yvate gotyo ha ahecha pe ojeikehápe, altar rokẽme, ta'ãnga rei ombopochy etéva Tupãme.
Upéi he'i chéve: Nde kuimba'e, rehechápa umi mba'e vaieta Israelgua ojapóva ajei haguã che tupao marangatúgui? Ivaivéva katu rehecháta hína.
Upéi che reraha tupao rogaguy rokẽme, ha hogyke rehe ahecha peteĩ ikuaha.
Upépe he'i chéve: “Nde kuimba'e, embotuichave pe ikuaha”. Ambotuichave ha ajuhu peteĩ ojeikeha.
Upévo he'i chéve: “Eike ha ehecha umi mba'e vaieta ojejapóva upépe”.
Aike ha ahecha upe ogyke kotypývo guáre mbói ra'ãnga ha ambue tymba ipotĩ'ỹva ra'ãnga, upéicha avei umi ta'ãnga rei Israel pegua.
Ha 70 myakãhára Israelgua, ha ipa'ũmekuéra Jaazanías, Safán ra'y, omomba'e guasu umi ta'ãnga rei. Peteĩ-teĩ oguereko ipópe mbayru ojehapyha insiénso, ha upégui opu'ã insiénso ratatĩ ne anambusúva.
Ha he'i chéve: “Nde kuimba'e rehechápa pe ojapóva myakãhára Israel pegua ñemiháme ikotýpekuéra, peteĩ-teĩ ita'ãnga rei renondépe? Oimo'ã hikuái ndahechaiha chupekuéra, ha ahejáma hague ko tetã”.
Ha he'ive: “Rehecháta gueteri hetave mba'e vai ojapóva”.
Che reraha tupao rokẽme, yvate gotyo oĩva, ha upépe ahecha kuñakuéra yvýpe oguapýpa ha hasẽ joáva tupã gua'u Tamúzpe.
Upépe he'i chéve: “Nde kuimba'e, rehechápa upéva, rehecháta gueteri ivaivéva.”
Upéi, che reraha pe tupao rogaguy kotypývo ha ahecha, tupao rokẽme, altar ha tupao koty renonde pa'ũme, 25 kuimba'e ome'ẽva ijatukupe tupaópe, ojayvýva kuarahy resẽvo gotyo, isyva yvýre, omomba'e guasu kuarahy.
Upépe Tupã he'i chéve: “Nde kuimba'e, rehechápa? Nomohyguãtãi Judá guápe ojapo ko'ã mba'e vaieta, omyenyhẽ katu hikuái ko tetã mba'e vaígui. Jey-jey che mbopochy, ha omoguahẽ che apynguápe inengue.
Ha añemomýita pochýpe. Ndaiporiahurerekomo'ãi chupekuéra. Che renói ramo jepe sapukáipe, nahendumo'ãi chupekuéra.”
Upe rire, umi tekove ipepóva akã ári, ahecha peteĩ ha'etéva mburuvicha guasu guapyha, ita hovy guigua vaicha.
Ha tupã he'i pe kuimba'e ao líno oñemondévape: “Eike pe rruéda pa'ũme, umi tekove ipepóva guýpe, ha eipyhy nde pópe tatapỹi hendýva, umi tekove ipepóva pa'ũme oĩvagui, ha emyasãi táva guasu ári”. Ha ahecha mba'éichapa upe kuimba'e oike.
Upete jave, umi tekove ipepóva oĩ hína tupao akatu gotyo yvytu, ha arai omyenyhẽ pe tupao korapy.
Upe jave Ñandejára mimbipa opu'ã umi tekove ipepóva árigui ha oho tupao rokẽ gotyo ha pe arai omyenyhẽ tupao ha tupao rogaguy katu omomimbipa Ñandejára pokatu.
Ayvu ojapóva umi tekove pepo oñehendu oka peve. Ha'ete ku Tupã ipu'akapáva oñe'ẽva hína.
Upévo Ñandejára he'i pe kuimba'e ijao línovape ohupi haguã tata pe kárro guýgui, umi tekove ipepóva oĩháme. Upe kuimba'e oho ha oñemoĩ peteĩ rruéda ykére.
Peteĩ umi tekove ipepóva oipyso ipo, ohupi pe tata iguy pegua ha omoĩ pe kuimba'e ijao línova pópe, ha ha'e ogueraha ha oho.
Upérõ ojekuaa tekove ipepóva pepo guýpe peteĩ mba'e ojoguáva yvypóra pópe.
Umi tekove ipepóva ypýpe ahecha irundy rruéda, peteĩ-teĩva ypýpe. Umi rruéda overa ha'ete ita sa'yju sakã.
Umi irundy rruéda, peteĩcha, ha ha'ete oĩva ojopype.
Umi tekove ipepóva oho vove oimeha gotyo, oñemomýi oñondivepa tekotevẽ'ỹre ojere.
Hete, ijatukupe, ipo ha ipepokuéra omimbipa opa rupi, upéicha avei umi irundy rruéda.
Ahendu, umi rruéda oñemboheraha avei kárro.
Umi tekove ipepóva hova irundy: peteĩha tóro rova, mokõiha kuimba'e rova, mbohapyha león rova ha pe irundyha taguato guasu rova.
Ko'ã tekove ipepóva hína umi ahechava'ekue ysyry Quebar rembe'ýpe. Umi tekove ipepóva opu'ã yvate,
ha ha'ekuéra oho ramo, oho avei umi rruéda ijykérekuéra ha oipyso ramo ipepo oveve haguã, umi rruéda ndojeíri chuguikuéra,
opytárõ, opyta avei ha ovevérõ, oveve avei, ha'égui hese kueragua voi.
Upévo Ñandejára reko mimbipa oho tupao árigui ha oñemoĩ umi tekove ipepóva ári.
Umíva ohupi ipepo ha oheja yvy. Ha ahecha mba'éichapa opu'ã umi rruéda reheve ha opyta hikuái tupao rokẽ kuarahy resẽvo guápe. Tupã Israel Jára reko mimbipa oĩ hi'árikuéra.
Ha'ekuéra hína umi che ahechava'ekue, Tupã Israel Jára guýpe, ysyry Quebar rembe'ýpe. Ha upépe ahecha kuaa mba'épa ha'ekuéra.
Maymáva hova irundy ha ipepo irundy, ha ipepo guýpe ojekuaa peteĩ mba'e ojoguáva kuimba'e pópe.
Hovakuéra ha'eténte avei umi tekove ipepóva rova ahechava'ekue ysyry Quebar rembe'ýpe. Peteĩ-teĩva oho henonderãvo.
Tupã Espíritu che rupi ha che reraha kuarahy resẽ gotyogua tupao rokẽme. Upépe oĩ hína 25 kuimba'e. Ijapytépekuéra ahecha Jazanípe, Azur ra'ýpe ha Pelatías, Benaías ra'ýpe, myakãhárava mokõive.
Tupã he'i chéve: “Nde kuimba'e, ko'ãva hína umi oñembosako'íva ojapo haguã heta mba'e vai ko távape.
He'i hikuái: ‘Vokói eténte ñamopu'ã jeýne ógakuéra. Ko'ápe ñaime porã, so'o japepo peguáicha’.
Upévare, eñe'ẽ chupekuéra che rérape.”
Tupã Espíritu oguejy che ári ha he'i chéve ha'e haguã: “Kóicha he'i Ñandejára: Aikuaa mba'épa peje peẽ Israelgua ha upe pene akãme perekóva.
Heta peporojuka ko táva kóvape, ha pemyenyhẽ te'õnguégui umi tape.
Upévare che, pende Jára, ha'e porã peẽme: Japepóichane Jerusalén, so'o ipypegua katu umi peẽ pejukava'ekue, ha peẽme pomosẽta.
Pekyhyjépa ñorãirõgui? Che amboúta ñorãirõ pende ári. Che, Tupã, ame'ẽ che ñe'ẽ.
Ajapóta pende rehe pe ajapova'erã: poipe'áta ko'águi ha pome'ẽta pene retãgua'ỹme.
Pemanóta kyse puku rãimbépe. Che pombojovakéta pene rembiapo vaikuére pene retã Israélpe voi, ha upévo pehecháta cheha opa mba'e Jára.
Ko táva naiporãmo'ãi peẽme japepo ramo ha napeẽmo'ãi pe so'o. Che pombojovakéta pene rembiapo vaikuére Israélpe voi,
ha upépe peikuaáne cheha opa mba'e Jára. Peẽ ndapeikóiva'ekue che ha'e haguéicha ha ndapejapói tembiaporã amoĩva'ekue, peiko katu pejapo umi tetã pende jereregua ojapóva.
Añe'ẽ jave hína ho'a omano Pelatías, Benaías ra'y. Che ajayvy amboja peve che syva yvýre, hatãiterei asapukái ha ha'e: ‘Há Tupã! Rejukapáta piko opa hembymíva ko Israélpe?’”
Ñandejára he'i chéve:
“Umi oikóva Jerusalénpe oñe'ẽ hapicha Israelguakuérare ha he'i: Ha'ekuéra mombyry oĩ Ñandejáragui! Oréve katu ome'ẽ ko tetã ore mba'erã.
Upévare ere chupekuéra: ‘Kóicha he'i Ñandejára: Che pomosẽ ha pomosarambiva'ekue tetãnguéra apytépe, umi tetã ambue pa'ũme, sapy'arãmínte. Ko'ágã, chéta voi tupao chupekuéra guarã, umi tetã oho hague rupi.
Ere avei chupekuéra: Kóicha he'i Ñandejára: che pogueru jeýta umi tetã pomosarambi haguégui, pombojojuhupa jeýta ha ame'ẽ jeýta peẽme pene retã Israel.
Peho jeýta hetãme ha peipe'apáta umi mba'e jaheipy ojejapóva ipype.
Che aipe'áta pende hegui pende py'a hatãva itáicha ha amoĩta hekovia peteĩ py'a ha peteĩ espíritu ipyahúva.
Upévo peikóne che ha'eháicha ha pejapóne umi tembiaporã che amoĩva. Peẽ che retãguáne ha che pene Tupã.
Umi oikóva tupã gua'u ha mba'e jaheipy rapykuéri, umíva ári che aitýta hembiapo vaikue.” Che, opa mba'e Jára upéicha ha'e.
Umi tekove ipepóva oveve ha umi rruéda oho hendivekuéra. Upévo Tupã, Israel Jára, reko mimbipa oĩva'ekue hína hi'árikuéra,
opu'ã ha oñemomombyry upe táva guasúgui ha oho opyta peteĩ yvyty ári, oĩva kuarahy resẽvo.
Upéi, Tupã Espíritu che rupi ha che reraha jey Babilóniape, oĩháme umi hetã'ỹme oikóva. Kóva ojehu peteĩ mba'e recha gua'úpe arekova'ekue Tupã Espíritu rupi. Upéi upe mba'e recha gua'u opa,
ha che amombe'u umi hetã'ỹme oikóvape opa umi mba'e Ñandejára ohechaukava'ekue chéve.
Ñandejára he'i chéve:
Nde, kuimba'e, reiko tetãgua che rehe opu'ãva apytépe. Hesa ha ndohechái, ijapysa ha nohendúi, opu'ãgui che rehe.
Upévare, embosako'i reikotevẽva reho haguã ne reta'ỹme, ha araitépe, opavave renondépe, esẽ nde rógagui ha tereho ambue hendápe, ikatúko ohecha kuaa hikuái ha'e kueraha tetãgua opu'ãva che rehe.
Araitépe ha opavave rovake enohẽ rerahava'erã ha ka'arúvo opavave rovake avei, esẽ tereho, ohoháicha umi tetã mombyrýpe ojereraháva.
Upe rire, embokua pe táva tápia opavave rovake ha esẽ upe rupi.
Ha ágã pyhare vove, emoĩ nde ati'y ári ne mba'ekuéra ha esẽ opavave rovake. Ejaho'i nde rova ku nderehechái haguãicha ne retã. Aipota reiko mba'e rechaukahárõ Israelguakuérape okyhyje haguã.
Ambosako'i che mba'ekuéra, he'i haguéicha chéve Tupã ha araitépe asẽ heseve okápe, umi tetã ambuépe ojereraha vaicha. Ka'arúvo ambokua che pópe táva korapy yvate, ha pytũvo, opavave rovake, amoĩ che ati'y ári che mba'ekuéra ha asẽ.
Pyhareve oúvape, Ñandejára he'i chéve:
“Oporandu piko ra'e Israelguakuéra, che rehe opu'ãva, mba'épa rejapo?
Ere chupekuéra che rérape, péicha amomaranduha mburuvicha guasu Jerusalén guápe ha opaite ipype oikóvape.
Ere chupekuéra ndeha mba'e rechauka okyhyje haguã ha ojapotaha opa nde rejapóva, ha'ekuéra avei oñemosẽmbataha tetã ambue gotyo.
Pe mburuvicha oguerekóva hikuái ohupíta mante imba'ekuéra ijati'ýre, ha pytũ vove osẽta heseve pe táva tapiakua rupi tetãgua ojapótava ha'e osẽ haguã. Ojaho'íta hova, ohecha'ỹ haguã moõpa ohóta.
Amoĩta chupe ñuhã ho'a haguã pype. Araháta Babilóniape, caldéokuéra retãme, ha'e ndohechamo'ãiva yvy, ha upépe omanóta.
Ha amosarambíta irundyve yvytúre iñangarekohakuéra ombojeréva chupe, ha upéicha opa ñorãirõha oguerekóva, ha aikóta hapykuéri kyse puku che pópe.
Ha amosarambímarõ umi ambue tetãre, ohecháne hikuái cheha opa mba'e Jára.
Ha ahejáta mbovymi omano'ỹva ñorãirõháme, ñembyahýigui ha mba'asy asãigui, omombe'u haguã mamo ohohápe mba'e vaieta ojapova'ekue hikuái, ha ohecha kuaa cheha opa mba'e Jára.”
Ñandejára he'i chéve:
“Nde, kuimba'e, eryrýi kyhyjégui rekarúvo ha ejepy'apy rey'úvo.
Ha ere tetãgua ha Jerusalén guápe, ha mayma Israel guápe: Kóicha he'i Ñandejára: Pe'úvo pene rembi'u, pene renyhẽta jepy'apýgui, ha pey'úvo pene renyhẽta kyhyjégui, tetã oñehundíta ha iperõmbaitéta, mbaretépe oikótagui umi ipypegua.
Oñehundi etéta umi táva ha upe tetãgui oikóta yvy ojeiko'ỹha. Upévo pehecháta cheha opa mba'e Jára.”
Ñandejára he'i chéve:
“Mba'e piko he'ise umi Israelgua, he'i ramo “Ohasa ára ha maranduhára rembiechakue ndoikói?”
Ere chupekuéra: Kóicha he'i Ñandejára: che ndahejamo'ãvéima oje'e ha oje'e ko'ã mba'e Israélpe”. Ere avei chupekuéra hi'aguĩmaha ára oikotaha maranduhára rembiechakue.
Ndoikomo'ãvéima Israelgua pa'ũme tembiecha gua'u ha marandu japu.
Peikove aja, peẽ tetãgua tĩ atã, ha'éta ha'éva ha upéva oikóta. Che, opa mba'e Jára ha'e upéicha.
Ñandejára he'i chéve:
Nde kuimba'e, umi Israelgua he'i oikóvo, umi ne rembiecha oporomomarandúva ndaha'eiha oiko voiva'erã.
Aipórõ, ere chupekuéra: “Kóicha he'i Ñandejára: ‘Che ha'éva nda'aremo'ãvéima oiko haguã; ha'eva'ekue oikóta.’ Che, opa mba'e Jára, upéicha ha'e.”
Ñandejára he'i chéve:
“Nde kuimba'e, che rérape eñe'ẽ umi maranduhára Israel guáre, umi maranduhára oñe'ẽva ijehegui rei, ha ere chupekuéra: ‘Pehendu Tupã pende Jára ñe'ẽ:
Aichejáranga umi maranduhára tavy oikóva ijehegui rei ha nahembirechái añetehápeva!
Umi ne maranduhára, nde Israel, aguaráicha oiko umi tapere rupi.
Ndojapói mba'eve omo'ã haguã ivaívagui Israélpe, ikatu haguã ojepytaso kuaa ñorãirõháme ou vove Ñandejára ára.
Hembirecha, mba'e gua'u rei ha imomarandu katu japu. He'i oñe'ẽha che rérape, ha che namondói chupekuéra. Ha hi'arive oha'arõ che ambyajévo iñe'ẽnguéra!
Pene rembiecha na añeteguái, pene momarandu japu rei. Peje peñe'ẽha che rérape ha che nda'éi peẽme mba'eve.
Upévare che, opa mba'e Jára, ha'e: Peẽ pejégui añetegua'ỹ ha pene rembiecha japu reígui, che apu'ãta pende rehe.
Amopu'ãta che po ainupã haguã umi maranduhára hembirecha ha imomarandu japúva. Ndoikéi chéne che retã Israelgua ñembyatyhápe, hérakuéra noĩ chéne Israelgua réra apytépe ha ndoikéi chéne Israel yvýpe. Upévo peikuaáne cheha opa mba'e Jára.
Ha'ekuéra ombotavy che retã guápe he'ívo iporãha ohóvo opa mba'e, añetehápe ndaupéichairõ jepe. Ha'etéku omopu'ã vai vaíva óga roguyke. Ha upéi omo'ã mo'ã kálpe ojekuaa'ỹ haguã.
Ere umi ogyke omomorotĩvape, amondotaha ama tuicháva ysyry hatãicha, ho'ataha amandáu itaichagua, oipejutaha yvytu hatãetereíva,
ha upe ogyke outaha yvýpe. Upévo aporandúne chupekuéra: Mba'e piko oiko ra'e pe kál pemoĩva'ekuégui?
Upévare che, opa mba'e Jára, ha'e: Che pochyhápe ahejáta oipeju yvytu hatãetereíva, oky tuichaiterei ha ho'a itaichagua amandáu, ohundipa haguã.
Ha aitýta pe ogyke pemomorotĩva'ekue, aitýta yvýpe ha ipyenda ojekuaapáta. Upéicha, upe ogyke oúta yvýpe ha peẽ pemanombáta iguýpe. Upévo pehecháne cheha opa mba'e Jára.
Che pochy pohyikue aitýne upe ogyke rehe ha umi imomorotĩharére, ha ha'éne peẽme: Ndopytái mba'eve upe ogykégui ha imomorotĩharégui,
umi maranduhára hembirecha japu reívagui ha omomarandúva Jerusalénpe iporãha opa mba'e ndaupéichairõ jepe.’” Che, opa mba'e Jára, upéicha ha'e.
“Nde, kuimba'e tereho kuñakuéra nde tavagua rendápe, oñemoĩva oñe'ẽ hikuái che rérape ijehegui rei,
ha ere chupekuéra: Kóicha he'i Tupã, opa mba'e Jára: Cháke, peẽ peporombotavyséva, pejapóvo mba'e ojererahava'erã pyapýre ha akã rehe pajerã. Peimo'ã piko péicha pejapotaha pejaposéva che retã guáre ou porã haguã peẽme?
Seváda ra'ỹi mbovymíre ha mbuja pehẽnguemíre peẽ che momarã che retãgua renondépe, pejuka amano'ỹva'erãme ha peheja oikove oikove'ỹva'erã. Péicha pembotavy che retã guápe, ohendúva pene ñe'ẽ japu.
Upévare che, pende Jára, ha'e: Che ndacha'éi umi mba'e pyapy ha akã rehe pejapóva peporoity haguã guyráicha ñuhãme. Che ajoráta umi pyapy rehegua peiporúva peporomosã haguã ha amosãsóta chupekuéra.
Umi akã rehegua peiporúva avei amondoropáta ha che retã guápe aipe'áta pende hegui, ho'ave'ỹ haguã pende poguýpe ha ndaperahamo'ãvéima pene ndive. Péicha peikuaáta cheha opa mba'e Jára.
Peẽ, pende japúpe pembopy'amirĩmba imarangatúvape, mba'e che ajapo'ỹva, ha umi iñañávape pemokyre'ỹ hembiapo vaípe, ani haguã opoi ivaívagui ha upéicha oikove.
Upévare, peẽ napenderembiecha japu mo'ãvéima, ha ndapeikomo'ãvéima perosapukái pene marandu japu. Che anohẽta che retã guápe pende poguýgui, ha pehecháta upévo cheha opa mba'e Jára”.
Israelgua myakãhára ou che rendápe ha oguapy joa che renondépe.
Upépe ahendu Ñandejára ñe'ẽ oguahẽva chéve kóicha:
“Nde kuimba'e, ko'ã yvypóra oñeme'ẽ tupã gua'úpe, ha omoĩ hesa henondépe ha omotenonde umi mba'e ogueraháva chupekuéra teko ky'ápe. Ahejáta nga'u piko omba'e porandu chéve hikuái?
Upévare ere chupekuéra: Kóicha he'i opa mba'e Jára: Peteĩ Israelgua oñeme'ẽrõ tupã gua'úpe ha omotenonde umi mba'e ogueraháva chupe teko ky'ápe, oúrõ ha omba'e porandu maranhuhárape, Cheté voi ambohováita tekotevẽháicha upe hetaite tupã gua'u oguerekóvape.
Upéicha ajapóta aguahẽ haguã Israelguakuéra py'ápe, opavave oñemboykégui che hegui itupã gua'ukuéra rehehápe.
Upévare, ere Israel guápe: Pepoi pende reko vaígui, peheja umi tupã gua'u, pejei pende reko ky'águi.
Peteĩ Israelgua térã Israelgua'ỹ oikóva Israélpe, oñemomombyry ramo che hegui, omomba'e guasu tupã gua'u ha omotenonde umi mba'e ogueraháva chupe teko ky'ápe, ha upéi oñemoĩ maranduhára renondépe omba'e porandu chéve, Cheté voi ambohováine chupe.
Ajeitýne upe yvypórare, avave ojaposeve'ỹ haguãicha ivaíva, tojerereko mandu'aha ramo, ha aipe'aiténe che retãgua apytégui. Upéicha ramo peẽ peikuaáne cheha opa mba'e Jára.
Pe maranduhára he'i ramo peteĩ mba'énte jepe hekopegua'ỹva, upéva ojehúta che ambotavy haguére chupe, ha aipysóta che jyva aipe'aite haguã che retã Israélgui.
Pe oporandúva ha pe maranduhára, mokõivéva peteĩcha hembiapo vaíta.
Péicharõ, araka'evéma Israel ndoikomo'ãvéi mombyry che hegui, ha noñemongy'amo'ãvéima hembiapo vaípe. Ha'éta che retãgua, che katu Tupã Ijára.” Che opa mba'e Jára, upéicha ha'e.
Ñandejára he'i chéve kóicha:
“Nde kuimba'e, peteĩ tetã ojapo ramo ivaíva che rehe ha omboyke che hegui heko jeroviaha, che amopu'ãne hese che po ha ahejáne tembi'u'ỹre. Amondóne hi'ári ñembyahýi, ha ahejáne omano peteĩcha yvypóra ha tymbakuéra.
Ha oimérõ upépe Noé, Daniel ha Job, chupekuéra mbohapy añoitépe ndahejái chéne omano heko jojáre. Che, opa mba'e Jára, ha'e upéicha.
Che amondo ramo tymba ñarõ oheja haguã upe tetã ipypegua'ỹre, ha oiko chugui peteĩ yvy ojeiko'ỹ ha ojehasa'ỹha, upéicha rupi;
oimérõ jepe oiko upépe umi mbohapy kuimba'e, che rekovére ha'e ndaikatumo'ãiha ta'ýra ha tajýrakuérape jepe oipe'a manógui: ha'ekuéra añoite nomanomo'ãi, tetãgui katu oikóta yvy ojeiko'ỹha.
Néima katu, che aitýrõ kyse puku rehevegua upe tetãre ha ha'e: ‘Tohasa kyse puku ko tetã rupi ha tojukapa yvypóra ha tymba ñarõ;
jepénte ra'e oime ipype umi mbohapy kuimba'e, che rekovére ha'e, ndaikatumo'ãiha ojoko manógui ta'ýra ha tajýrakuéra: ha'ekuéra mante ikatúta oikove.
Térã amondo ramo mba'asy asãi upe tetã ári ha ambogue tuguýpe che pochy rendy, ajukávo peteĩcha yvypóra ha tymba,
oimérõ jepe upe tetãme Noé, Daniel ha Job, che rekovére ha'e ndaikatumo'ãiha ojoko manógui ta'ýra ha tajýrakuéra: ha'ekuéra añoite nomanomo'ãi heko joja rupi.
“Che, opa mba'e Jára, ha'e: Ivaivéta katu ágã che amondóma ramo Jerusalén ári umi che ñenupã irundy ipohyivéva: ñorãirõ, ñembyahýi, tymba ñarõ ha mba'asy asãi, omanomba haguã yvypóra ha tymbakuéra.
Ha opyta ramo gueteri omano'ỹva'ekue ogueraháva ta'ýra ha tajýra pene rendápe, pema'ẽ hesekuéra pehecha haguã heko ky'a ha hembiapo vaikue ha péicha pende py'a pytu'úne pehechávo ainupã hague hekópe Jerusalén.
Ipy'a pytu'úne hikuái ohecha kuaávo heko ky'a ha hembiapo vaikue, ha areko mba'érehepa ajapóvo ko'ã mba'e Jerusalén rehe.” Che, opa mba'e Jára, upéicha ha'e.
Ñandejára he'i chéve:
“Nde kuimba'e mba'épepa iporãve parral rakã yvyra ka'aguy rakãgui?
Oñerenohẽpa chugui yvyra ojeporuva'erã? Ojejapópa chugui ty'ãi oñemba'e mosãingo haguã?
Ahániri, oñemombo tatápe okaipa haguã: Tata ohapy ijapy mokõive guio ha upéi ohapy mbytépe. Mba'épepa ojeporu kuaa?
Hakãnte ramo ndojeporúiva'ekue mba'evépe: Ko'ágãma katu piko mba'épe ojeporúta tata ohapypa rire!”
Upévare, kóicha ha'e: “Parral rakãngue ka'aguýpe oĩva, aity haguéicha tatápe okái haguã, péicha avei aity tatápe Jerusalén guápe.
Che apu'ãta hesekuéra. Osẽta peteĩ tatágui ha ambue tata ohapýta chupekuéra, ha apu'ãvo hesekuéra oikuaáta cheha opa mba'e Jára.
Ajapóta upe tetãgui yvy ojeiko'ỹha, omboykégui che hegui heko jeroviaha.” Che, opa mba'e Jára, ha'e upéicha.
Ñandejára he'i chéve:
“Nde, kuimba'e, ehechauka Jerusalén guápe umi mba'e vaieta ojapova'ekue.
Nde eréta: ‘Kóicha he'i Ñandejára: Nde ypykue ha reju ypy haguére, nde Canaangua: nde ru amorréo, nde sy katu hitíta.
Reju ypy ramo guare yvy ári, noñekytĩri ne puru'ã, nereñembojahúi ne potĩ haguã, nderejekytýi jukýpe ha nereñeñuãi mitã rupápe.
Avave nandeporiahurerekói ojapo haguã ndéve umi mba'e, reñemombo uvei ñu reíre, reporombojeguarúgui.
Che ahasa nde ypy rupi ha ahechávo repyvoi ha rejapajeréi reína nde ruguýpe, ha'e ndéve: Eikove
ha ekakuaa yvyra ra'y ñúme guáicha. Reñepyrũ rekakuaa ha oiko nde hegui kuñataĩ, nde pyti'a opu'ã ha ipuku nde áva, reime ramo jepe opivoite.
Ahasa nde ypy rupi ha rohecha. Reiméma reporohayhu haguãicha; aipyso nde ári che ahoja, añuã nde rete opívo ha che añe'ẽ me'ẽ ndéve. Añemoĩ peteĩ ñe'ẽme ne ndive, ha upe guive nde che mba'e. Che, opa mba'e Jára ha'e upéicha.
Che rombojahu, romopotĩ pe tuguy nde rehe oĩmbávagui ha romohyakuãmba.
Amoĩ nde rehe peteĩ typói ojeguapáva, sapatu vakapi porãgui, ame'ẽ ndéve nde ku'akuaharã líno ha romyakãho'ĩ ahoja sédape.
Rombojegua mba'e verápe ha amoĩ nde jyváre jeguaka ha nde ajúri mbo'y;
Amoĩ ne tĩ rehe mba'e vera apu'a, ne nambi rehe namichãi ha peteĩ mba'e ne akã rehe guarã overapáva.
Rejeguapa repytávo óro ha plátagui, reñemonde líno pererĩ asy, séda ha ao ojeguapávape. Re'úmi tembi'u iporãvéva, arína, eíra ha ñandyry. Ne porãiterei repytávo, mburuvicha guasu rajýrõ guáicha.
Opa tetã rupi ne rerakuã, ne porãngue ndahasahái romomimbipa rupi jeguakápe. Che, opa mba'e Jára ha'e upéicha.
Nde katu, rejeroviaetereígui ne porãnguére, reiporu pe ne rerakuã ha oiko nde hegui kuña vai, ha reme'ẽ nde rete opa ohasávape.
Nde aokuéra reiporu rembojegua haguã ijyvateha ha upépe reñeme'ẽ.
Umi jeguaka óro ha pláta che ame'ẽva'ekue ndévegui, rejapouka kuimba'e ra'ãnga ha umíva ndive reiko.
Umi ao jegua porãme remo'ã umi kuimba'e ra'ãnga ha reikuave'ẽ chupekuéra che ñandyry ha che insiénso.
Ha umi tembi'u iporã porãvéva, ame'ẽva'ekue ndéve, arína, ñandyryku ha eíra che romongaru hague, reikuave'ẽ henondépekuéra, mba'e ryakuã porã ramo. Che, opa mba'e Jára, ha'e upéicha.
Ne memby kuimba'e ha ne memby kuñakuéra, rerekova'ekue chéve guarã, rejuka ha reikuave'ẽ umi ta'ãnga reípe hembi'urã. Naiporãimapa ndéve ra'e reiko kuña vai ramo,
ajeve reraha rehapy che ra'y ha che rajykuéra ha reme'ẽ oñembohasa haguã tata rupi ta'ãnga reípe guarã.
Nde reko vai pa'ũme, nanemandu'avéima ne mitã ramo guarére, reime ramo guare opívo rejapajeréi nde ruguýpe.
Ha nde reko vaieteve haguã —aichejáranga nde! Che, opa mba'e Jára ha'e upeichaha—,
remopu'ã opa rupi tupã gua'u oñemomba'e guasu haguãme ha reñeme'ẽ haguãme teko ky'ápe.
Umi tape akã rupi remopu'ã ne rendaguã, rejapo ne porãnguégui mba'e ñane mbojeguarúva, reñakãmby pe'a jepi opa ohasávape, rembotuichavévo nde reko vai.
Reñeme'ẽ umi Egipto guápe, umi nde ykeregua hete rusúvape ha rembohetave nde reko vai che mbopochy haguã.
Upévare che aipyso che po nde rehe, rombohasa tekotevẽ ha rome'ẽ umi filistéo, ndaija'éiva nde rehe, táva guasukuérape, ha'ekuéra voi otĩva nde reko vaikuére.
Nderevy'apáigui ko'ã mba'éreve, reñeme'ẽ umi Asiria guápe, reñeno hendivekuéra ha upévareve jepe nderevy'apái.
Ha upépe katu nde reko vaive, reñeme'ẽ umi ñemuhára Caldea guápe, ha nderevy'apáinte avei.
Che, opa mba'e Jára, ha'e: Itarovaite voi ra'e nde py'águi rejapo haguã ko'ã kuña reko vai rembiapo!
Umi tape akãme ha opa rupi remopu'ã tupã gua'u remomba'e guasu haguãme ha reñeme'ẽ haguãme teko ky'ápe, ha nereñeme'ẽi virúre umi ambue kuña reko vaícha!
Kuña ombotavýva iménape, oiko imena'ỹ ndive.
Kuña heko vaívape ojehepyme'ẽ, nde katu rejopóiva uvei umi ne ndive oñenóvape ha rehepyme'ẽ chupekuéra ou haguã opa guio oñeno ne ndive.
Nde reko vai haguã, nde nderejapói umi ambue kuña reko vaícha: avave nanderekái oñeno haguã ne ndive, ha'ekuéra ndohepyme'ẽi ndéve, nde katu rehepyme'ẽ chupekuéra. Kuña vai jepe ndojapói pe nde rejapóva!
Upévare, ehendu che ñe'ẽ, kuña reko vai:
Che, nde Jára, ha'e ndéve: Neretĩri remboi haguã nde rete ha rejeity teko vaípe umi ne ndive oñenóva ndive ha umi ne tupã gua'u ahẽ ndive, ha reñohẽ ne membykuéra ruguy remomba'e guasúvo umi ta'ãnga reípe.
Upévare, che ambyatýta umi kuimba'e rembovy'ava'ekue, opa rehayhuva'ekue ha nandea'éi hague; ambyatýta nde jerére ha henondépekuéra amboíta nde rete nde recha haguã hikuái opivoite.
Roinupãta oñenupãháicha kuña oñenóva imena'ỹ ndive ha oporojukáva, ha aitýta nde ári che pochy rendy sunu.
Rohejáta ipópekuéra, ombyaipa haguã hikuái umi nde reko vaiha ha umi remomba'e guasuha tupã gua'u, oipe'apáta nde hegui nde aokuéra ha umi nde jeguaka vera, ha nde rejáta opívo.
Omopu'ãta nde rehe tetãgua aty, nde japíta itápe ha nde jukáta kyse pukúpe.
Ohapýta nde rógakuéra ha ne nupãta ne rembiapokue ojerureháicha, kuñakuéra renondépe, che ahejaukáta ndéve nde reko vai ha nderejopóimo'ãvéi avavépe.
Upépe ae che pochy jeráne, che py'a guapýne ha ndachepochyvéi chéne,
Nde resarái haguére ne mitã ramo guarégui ha che mbopochy opa ko'ã mba'épe, che aitýta umi nde reko vaikue ne akãre. Che, opa mba'e Jára, upéicha ha'e. Nderejapói nga'u piko peteĩ mba'e ivaitéva umi ne rembiapo ñane mbojeguarúvagui?
Umi ñe'ẽnga apoha ojapóne peteĩ nde rehegua he'íva: ‘Peteĩ sy, ha'eichagua jey imemby’.
Nde syichagua avei nde. Ha'e ndaija'éiva'ekue iména ha imembykuérare. Nde ryke ha nde kypy'yichagua avei nde, ha'ekuéra ndaija'éiva'ekue avei iména ha imembykuérare. Nde sy hitíta ha nde ru amorréova'ekue.
Nde rykeva'ekue Samaría, imembykuéra ndive oikóva nde asúpe, ha nde kypy'y Sodoma, imembykuéra ndive oikóva nde akatúape.
Ha nde reho hapykuérikuéra umi mba'e vai apópe, ha nderepytái upépe, ivaivéva katu rejapo.
Che, opa mba'e Jára, ame'ẽ che ñe'ẽ che rekovére, nde kypy'y Sodoma ha imembykuéra ndojapói hague umi nde ha ne membykuéra ojapóva.
Ko'ãva hína nde kypy'y Sodoma rembiapo vaikue: ojejapo, okaru porã ha ndojepy'apýi mba'evére. Ha upéi ave, ha'e ha imembykuéra noipytyvõi imboriahúva ha oikotevẽvape.
Ha'ekuéra oñemomba'e guasu ha heta hembiapo vai che renondépe. Upévare amboyke che jehegui, nde rehecha haguéicha.
Nde ryke Samaría katu, ndohupytýi mbyte rupi ne angaipa. Nde hetaiteve mba'e vai rejapo mokõivévagui, ha umi mba'e vai rejapóva rovái, ha'ekuéra opyta heko jojáva ramo guáicha.
Taipohýi aipórõ ndéve ne ñemotĩ, remo'ãgui nde ryke ha nde kypy'ýpe: umi nde reko vaikue rembovaieteve ha ha'ekuéra opyta heko jojáva ramo guáicha. Eraha manteva'erã nde apére ne ñemotĩ ha nde reko vaikue, opyta haguére, nde rovái, heko potĩva ramo guáicha nde ryke ha nde kypy'y.
Che amoambuéta hekove ha amopu'ã jeýta Sodoma ha Samaríape, imembykuéra reheve, ha amoambuéta avei nde rekove ipa'ũmekuéra,
ikatu haguã reraha nde apére ne rembiapo vaikue ha retĩ, ha ipy'a guapy hikuái.
Nde kypy'y Sodoma ha imembykuéra ha nde ryke Samaría ha imembykuéra ave, opu'ã ha oiko jeýta yma guaréicha. Ha nde avei reguahẽ jeýta nde reko yma guarépe.
Nereñe'ẽimi nga'u piko nde kypy'y Sodómare, ako reñembotuicha ramo reikóvo,
ojehecha mboyve nde opivoha? Ha'éicha avei, nde rehe ko'ágã oñembohory joa távakuéra Edom ha ijereregua ha umi filistéo távakuéra nde jereregua.
Ko'ágã reraha manteva'erã nde apére opa ne rembiapo vaikue ha ne ñe'ẽ reikue. Che, opa mba'e Jára, ha'e upéicha.
Ñandejára he'i: Ame'ẽta ndéve pe nde reko ky'a ojeruréva, resẽva'ekue ñe'ẽ me'ẽgui ha remondoro ñane ñe'ẽ me'ẽ.
Che mandu'áta che ñe'ẽ me'ẽ ajapova'ekue nendive ne mitã ramo guare ha añe'ẽ me'ẽ jeýta opa árape guarãma.
Nde ne mandu'áta nde reko vaikuéra ha retĩta, ame'ẽvo ndéve nde ryke ha nde kypy'ykuéra ne memby ramo, oike'ỹre ha'ekuéra ne ñe'ẽ me'ẽme.
Che ambopyahúta ñane ñe'ẽ ñome'ẽ, ha nde reikuaáta cheha nde Jára,
ne mandu'a ha retĩ haguã ha nde py'a tarovágui ndereipe'ái haguã nde juru aheja reívo ndéve ne angaipa.” Che, opa mba'e Jára, ha'e upéicha.
Ñandejára ñe'ẽ oguahẽ che apysápe ha ahendu:
Ndé, kuimba'e, eikuaauka Israélpe peteĩ mba'e hasýva jaikuaa.
Ere chupekuéra: Peteĩ taguato nde tuicháva, tuichaicha ipepóva ha oveve puku, hague ipara porãva ojaho'ipa hete, oguahẽ Líbanope ha oguejy peteĩ kuri'y ru'ãme.
Oikytĩ pe hakã ijyvatevéva ha ogueraha umi oñemúva retãme, táva guasu oñeñemuhápe.
Ohupi avei mba'e ra'ỹi upe tetãgui ha oñotỹ peteĩ kokuépe, ysyry hi'y hetáva rembe'ýpe.
Upe mba'e ra'ỹi heñói ha oiko chugui parral michĩmi ha hogue hetáva, pe taguato gotyo oipyso hakã, hapo katu omoinge yvyguýpe. Péicha oiko chugui parral hakã hetáva.
Ha ou peteĩ taguato tuichavéva, ipepo tuicha ha hague hetáva. Ha upe parral ohupi hapo ha oipyso hakã upe taguato gotyo, ombo'y porãve haguã chupe pe yvy oñeñotỹhápe guágui.
Oñeñotỹ voi jepe yvy porãme, y hetahápe ha ikatuhápe hakã ha hi'a heta, ha oiko chugui parral iporãitéva.
Upévare ere kóicha: Péicha he'i Ñandejára: Ikatúnepa ipoty ko parral? Noñemondoromo'ãi nga'u piko hapo guive, ha ojeity hi'a ipirupa haguã opa umi hakã hoky kyrỹi asýva? Ko parral ipirúta ha natekotevẽmo'ãi heta imbaretéva oñemondoro haguã hapo guive.
Ko'ágã oñeñotỹ porã hína, hokýnepa? Kuarahy resẽ guiogua yvytu oipeju ramo, ndaipirupái chénepa? Pe heñói haguépe ipirupaiteva'erã!
Ñandejára he'i chéve:
Ere ko tetã iñe'ẽ rendu'ỹvape: Ndapeikuaái piko mba'épa he'ise kóva? Upéi ere tetãgua maymávape: Babilonia pegua mburuvicha guasu ouva'ekue Jerusalénpe ha ogueraha hetãme mburuvicha guasu Jerusalengua ha ta'ýrakuérape.
Ohenói peteĩ mburuvicha guasu ra'ýpe, oñemoĩ hendive peteĩ ñe'ẽme, ojopy chupe he'i haguã noñemboykemo'ãiha chugui. Ha avei ogueraha umi iñaranduvéva upe tetã megua,
pe tetã opyta haguã michĩ ha ikangy, ikatu'ỹ haguã opu'ã hese, omondoro'ỹ haguã upe ñe'ẽ ome'ẽva'ekue ojupe ha upéicha oikove.
Ha upe mburuvicha guasu ra'y opu'ã Babilonia ruvicha guasúre; omondo Egíptope ogueruva'erã kavaju ha ñorãirõhára aty tuicháva. Osẽ porãnepa pe ojapóva? Nomanói chénepa pe ñe'ẽ ñome'ẽ omondoróva?
Che, opa mba'e Jára, che rekovére ha'e omanotaha Babilóniape, oikohápe upe ohupiva'ekue chupe mburuvicha guasúrõ, opyrũ haguére iñe'ẽre ha omondoro haguére ijekupyty mburuvicha guasu ndive.
Ha faraón nomondomo'ãi oipytyvõ haguã chupe ñorãirõhára aty tuicha, ojeitývo hese Babiloniagua ha huvicha guasu omopu'ãvo hese tápia yvate oike haguã ojuka hetaetereípe.
Upe mburuvicha guasu ra'y opyrũ iñe'ẽnguére ha omondoro ñe'ẽ ñome'ẽ. Ome'ẽ ra'e ipo, ha ojapo ko'ã mba'e. Omano manteva'erã!
Upévare Ñandejára he'i: Aitýta iñakãre ñe'ẽ ame'ẽva'ekue, ha'e ojaheiha, ha pe ñe'ẽ ñome'ẽ ha'e omondorova'ekue.
Amoĩta chupe che ñuhã ha ho'áta pype. Araháta Babilóniape ha upépe ajopýta hendive omboyke haguére che ñe'ẽ.
Umi iñorãirõhára imbaretevéva ojejukapáta kyse pukúpe ñorãirõháme, ha umi nomanóiva oñemosarambipáta opa yvytúre. Upéicha peikuaáne che, opa mba'e Jára, añe'ẽ hague.
Ñandejára he'i: Che avei aikytĩta pe yvyra ru'ã, peteĩ ijyvatévagui, aikytĩta peteĩ hoky ijyvatéva umi hakãgui, ha araháta añotỹ,
Israel pegua yvyty ijyvatevévape. Upépe hakãta ha hi'áta ha oikóta chugui yvyra ne porãva, opaichagua guyra ojaitypóta ipype, ha hakã kuarahy'ãme ojehupapo joáta.
Opa yvyra ñu megua oikuaáta che, opa mba'e Jára, aityha umi yvyra ijyvatevéva, ha amopu'ãha umi ikarapevéva, ambopiru umi hovy asýva ha ambohoky umi ipirúva. Che, opa mba'e Jára, ha'e ha upéicha ajapóne.
Ñandejára he'i chéve:
“Mba'érepa Israélpe oje'e manté ku ñe'ẽnga he'íva: Túvakuéra ho'u parral aky ha ta'ýrakuéra hãi jehýi.
Che, opa mba'e Jára, che rekovére ha'e ndapeje mo'ã veimaha araka'eve upe ñe'ẽnga Israélpe.
Che mba'e opa yvypóra, taha'e túva térã ta'ýra. Iñangaipáva omanóne.
Imarangatúva ojapo ramo heko jojáva ha hekópe guáva,
ndoikói ramo karu guasuhápe umi ijyvateha rupi oñemomba'e guasuhápe ta'ãnga rei, ndojeroviái ramo tupã gua'u Israel peguáre, ndopokóiva hapicha rembirekóre, ndoikói hembireko ndive oguejy jave chupe imba'asy,
ndojopýi ramo avave ndive ha ome'ẽ jey pe ojehejava'ekue chupe pláta porúre, nomondái ramo avavépe, omboja'o ramo hembi'u iñembyahýivape ha ijao ijopívovape,
ndoiporukái ramo hepýre, ndojapói ramo ivaíva avavére, heko joja ramo oporombojovakévo;
oiko ramo che ha'évare ha ojapopa ramo che rembiapoukapy, upéva upe añetehápe heko potĩva ha upévare nomanomo'ãi. Che, opa mba'e Jára ha'e upéicha.
Oime ramo peteĩ heko ñarõva ha oporojukáva ojapóva ko'ã mba'e, peteĩvante jepe,
itúva ojapo'ỹva'ekue, oikóva karu guasúpe ijyvateha rupi, opokóva hapicha hembirekóre,
ojopýva mboriahu ndive ha oikotevẽva ndive, oporomondáva, nome'ẽ jeýiva upe ojehejáva chupe pláta porúre, ojeroviáva umi tupã gua'úre ha ojapóva umi mba'e che a'e'ỹha,
oiporukáva hepýre, upéva ndoikovemo'ãi. Ojapo ramo ko'a mba'e che a'e'ỹha omano manteva'erã, ha ha'énte ojapóta ijehe.
Ha oimérõ peteĩ ohecháva opa mba'e vai ojapova'ekue itúva, ha oho'ỹva hapykuerére,
oiko'ỹva karu guasuhápe umi ijyvateha rupi, ojerovia'ỹva umi Israel pegua gua'úre, opoko'ỹva hapicha rembirekóre,
ndojopýiva avave ndive, nome'ẽ jeýiva pe oñeme'ẽva chupe pláta porúre, omonda'ỹva avavépe, omboja'óva uvei hembi'u iñembyahýivape ha omboao ijopívovape,
ojapo'ỹva mba'e vai avavére ha ndoiporukáiva hepýre oikóva che ha'évare ha ojapóva che rembiapoukapy, upéva nomanói chéne, itúva rembiapo vaikuére, añetehápe oikovéne.
Itúva, pe oporojopyva'ekue, ha oporomonda ha heta mba'e vai ojapo hetã guáre, upéva pe omanótava hembiapo vaikuére.
Peẽ peporandúne: ‘Mba'ére piko avave nomyengoviamo'ãi itúva rembiapo vaikuére?’ Upe ojapóva hekopegua, heko jojáva, ha opa che rembiapoukapy, añetehápe oikoveva'erã.
Pe hembiapo vaívante omanóta. Avave nomyengoviáiva'erã itúva rembiapo vaikuére, ha avave nomyengoviáiva'erã iñemoñare rembiapo vaikuére. Pe heko jojáva ohupytýne hembiapokue rekovia; ha pe heko añáva katu oñenupãne hembiapo vaikuére.
Oime ramo heko añáva ojeíva hembiapo vaikuégui, ha ojapo heko jojáva ha heko peguáva, ha opa che rembiapoukapy añetehápe oikovéne ha nomanói chéne.
Che nachemandu'avéi chéne hembiapo vaikuére, ha oikovéne ojapo haguére iporãva.
Che ndaipotái omano pe heko añáva, aipota opoi heko vaígui ha oikove. Che, opa mba'e Jára, ha'e upéicha.
Pe heko jojáva ndaheko porãvéi ramo, ha ojapo heko añáva rembiapo, peimo'ã piko peẽ oikotevẽtaha. Nachemandu'avéi chéne umi mba'e porã ojapova'ekuére, omanóne iñangaipáre.
Peẽ pejéne ndacherekojojaiha. Ehendúna, Israel, peje piko peẽ ndacherekojojaiha? Ndaha'éipa hína peẽ uvei umi pene rembiapo vaíva?
Imarangatúva ojei ramo heko jojágui, ojapo ivaíva ha omano. Omano hembiapo vai haguére.
Heko añáva ojei ramo mba'e vai apógui ha ojapo heko joja ha hekópe guáva, oikovéne katuete.
Ojesape'a ramo ha oñemboyke mba'e vaieta ojapova'ekuégui, añetehápe oikovéne ha nomanói chéne.
Israel katu akóinte he'íta ndacherekojojaiha. Peẽ peje ndacherekojojaiha. Ndaha'éipa hína peẽ Israelgua uvei pende reko joja'ỹva?
Che pombojovake pene rembiapokue ojerureháicha. Che, opa mba'e Jára, ha'e upéicha.
Pya'éke peheja pende reko vai, ha pembopyahu pende py'a ha pene ágã. Mba'ére piko remano manteva'erã, Israel,
ko che ndaipotáiva omano avave? Pejei ivaívagui ha peikovéta. Che, opa mba'e Jára, ha'e upéicha.
Nde, kuimba'e, emoñe'ẽ ko purahéi ñembyasy mburuvichakuéra rehegua:
Nde syva'ekue león kuña león apytépe oikóva, hupaguã ojapo ijapytépekuéra ha upépe omongakuaa imemby.
Peteĩre oñangareko porãve okakuaapa peve. Oipehe'ã kuaa hembi'urã ha ho'u umi yvypórape.
Tetãnguéra ohendu oimeha ha oity hikuái ñuhãme, ty'ãire ombotyryry chupe ha ogueraha Egíptope.
Upe león kuña ohechávo ijeroviaha oñehundiha, ojapyhy pe ambue imemby ha oñangareko hese okakuaapa peve.
Tuicha ha imbarete rire oiko umi león apytépe, Oipehe'ã kuaa avei hembi'urã ha ho'u umi yvypórape.
Sarambi ojapo mburuvicha rógape ha umi táva guasu oheja yvýre; Upe ikororõnguépe omboryrýi opa yvypóra yvy ári guápe.
Aipo ramo opu'ã hese umi tetã jereregua; omoĩ chupe ñuhã ha oity ipype.
Ty'ãime oguerotyryry ha omboty yvyra jerépe ha ogueraha mburuvicha guasu Babilonia guápe, upépe oheja anive haguã oñehendu okororõ ramo umi yvyty Israel guápe.
Nde sy ha'eteva'ekue parral oñeñotỹva y rembe'ýpe, okakuaa porã ha hi'a hetáva hi'y hetágui.
Hakã imbarete ha ijy ha ojejapo chugui pokoka mburuvicha guasúpe guarã, ko'ẽre opu'ã ha arai peve oguahẽ. Mombyrýgui ojekuaa hogue heta ha ijyvatégui.
Ha ojehapo'o pochýpe, ha yvýre ojejapete. Kuarahy resẽ guiogua yvytu ombopiru, ha ho'apa hi'a, hakã mbarete ipiru ha ojeity tatápe.
Ko'ágã oñeñotỹ yvy ojeiko'ỹháme, yvy ojekapávape, oĩ'ỹháme y,
Umi hakãgui osẽ tata ohapypáva hoky ha hi'a, ha ndopyta véima hakã imbaretéva oiko haguã chugui pokoka mburuvicha guasúpe guarã. (Kóva ha'e purahéi ñembyasy, ha purahéi ñembyasýicha ojeporuva'erã.)
Ñandejára he'i chéve:
“Nde, kuimba'e, eréta mba'épa ojejapóta pe táva hembiapo vaívare. Reikuaaukáta chupe opa mba'e vai ojapova'ekue.
Ha eréta chupe: ‘Ñandejára he'i: Nde táva, rejukáva nde pypeguakuérape ha rejapóva ta'ãnga rei reñemongy'a haguã, oguahẽtama hína ndéve nde ára!
Umi jejukaita rejapova'ekue rehe repyta vai, ha umi ta'ãnga rei remopu'ãva'ekuére reñemongy'a, remoaguĩ nde ára ha remoguahẽ nde ára paha. Upévare che ahejáta nde ja'o tetãgua maymávape ha opa tetã oñembohory nde rehe.
Umi aguĩ oĩva ha umi mombyrygua oñembohorýta nde rehe, nde, táva ne rerakuã mombyrýva remomba'e guasu haguére ta'ãnga rei ha nde reko sarambikuére.
Upépe mburuvichakuéra Israelgua oiporu ipokatu oporojuka ha ojapo haguã opaichagua ivaíva.
Nomomba'éi itúva ha isýpe, oguereko vai tetã ambue guápe ha ohuguy'o tyre'ỹme ha umi imenave'ỹvape.
Ndojapói mba'eve ramo umi che mba'e marangatu ha umi ára ojepytu'uha.
Ijapu rupi, oĩ heta ojukauka reíva hapichápe, oĩ ohóva oje'uhápe umi mba'e oñekuave'ẽva ta'ãnga reikuérape, ha ojapo heta mba'e vai.
Oĩ oñenóva itúva rembireko ndive térã orãirõva kuña imba'asy guejy jave.
Oĩ oñenóva hapicha rembireko ndive, térã ta'ýra rembireko ndive, térã orãirõ itúva rajýpe.
Oĩ oñekuave'ẽva hepýre oporojuka haguã. Oĩ viru oiporuka haguã hetaiterei ojeruréva, mbaretépe oporohuguy'óva ha hesarái che hegui. Che, opa mba'e Jára, upéicha ha'e.
Ché che pochyeterei hína reikóre reporojopy ha reporojuka.
Ani reimo'ãtei ikatutaha che mbohovái ajapóvo pe ajapova'erã nde rehe. Che, opa mba'e Jára, ha'e ha ajapóta pe ha'eva'ekue:
Romyasãita opa rupi, romosarambíta opa tetãre ha romopotĩta opa reñemongy'a haguégui,
che reja vaíta tetãnguéra renondépe, ha rehecha kuaáta cheha opa mba'e Jára.’”
Ñandejára he'i chéve:
“Nde, kuimba'e, Israel chéve guarã pe hevorakue opytáva, tatápe oñemboyku rire kóvre, estáño, fiérro, plómo térã pláta.
Upévare che, opa mba'e Jára, ha'e: Pende hegui oiko hevorakue, ha che pombyatýta Jerusalén mbytépe.
Pe pláta, kóvre, fiérro, plómo ha estáño ojeityháicha tatápe ha ojehatapyña hese hyku haguã, upéicha che, che pochy rendýpe, pombyatýta ha pombohykúta.
Upéicha, ahapypáta che pochy rata, ha pombyatýta pomboyku haguã Jerusalén mbytépe.
Oñemboykuháicha tatápe pláta, upéicha peñemboykúta peẽ Jerusalén mbytépe, ha upéicharõ pehecha kuaáne che, opa mba'e Jára, aity hague pende ári che pochy rendy.”
Ñandejára he'i chéve:
“Nde, kuimba'e, ere Israel guápe: ‘Nde peteĩ tetã nde reko vaígui repytáva ama'ỹre ha y'ỹre,
peteĩ tetã oguerekóva león chagua mburuvicha okororõva ha oporopehe'ãmbáva, ho'úva yvypórape hetãme voi, omondapáva opavavépe ha ohejáva heta kuñáme imena'ỹre.
Nde pa'ikuéra omomarã che rembiapoukapy ha omongy'a umi chéve guarã oñemboykéva, nomoambuéi ojuehegui pe imarangatúva, ha imarangatu'ỹva, ha nombo'éi ave ohecha kuaa haguã ipotĩva ha ipotĩ'ỹva. Ndohecha kuaái umi ára ojepytu'uha ha nachemomba'eguasúi.
Mburuvichakuéra ko tetã megua, jaguaretéicha oporopehe'ãmba, oñohẽ tuguy, ha oporojuka ha oporomondapa haguã.
Umi maranduhára oñomi ko'ã mba'e, ogyke oñemomorotĩ ramo guáicha, he'i omba'e rechaha ha ohenduka marandu, upe rire ojehecháva gua'unteha, he'i oñe'ẽha che rérape ha, añetehápe, che na ñe'ẽi.
Poguasukuéra oporojopy ha oporomonda, ohuguy'o imboriahúva ha oikotevẽvape, ha ojopy vai mombyrygua ndive.
Che ahekava'ekue oimépa omba'apóva tetã rehehápe ha oñembo'éva chéve ani haguã pohundi, ha ndajuhúi.
Upévare poinupã ha pohundi che pochy ratápe, omyengoviávo peẽme pende reko vaikuére.’” Che, opa mba'e Jára, upéicha ha'e.
Ñandejára he'i chéve:
“Nde, kuimba'e, oikova'ekue peteĩ jey mokõi kuña, mokõivéva peteĩ sy memby.
Imitã guive ko'ã kuña oñeme'ẽ teko vaípe: Egíptope oheja ojepoko ipyti'áre ha naimitã kuñavéi.
Pe ijypykue héra Oholá (Samaría réra peguáva), ha ikypy'y Oholibá (Jerusalén réra peguáva). Che amenda hesekuéra ha che ra'y ha che rajy chuguikuéra.
Oholá che myengovia ha iñakã raku ñorãirõhára asíriokuérare,
mburuvicha ha tetã sãmbyhyhára ijao pytãva meme, imitã ha iporã joáva, ikatupyrýva kavaju ári.
Oholá oñeme'ẽ teko vaípe asírio iporavo pyréva ndive, ha iñakã vaígui hesekuéra oñemongy'a ita'ãnga reikuéra reheve.
Oĩ guive Egíptope oiko chugui kuña reko vai ha upéva ndoheja véima. Imitã guive hetava'ekue umi oñenóva hendive, naimitã kuñavéi ha oiko chugui kuña reko vai.
Upévare aheja umi hendive oikova'ekue pópe, umi asírio, ha'e iñakã rakuha,
ha ha'ekuéra omboi chupe opívo, upéi oipe'a chugui imembykuéra ha ojuka hikuái kyse pukúpe, oiko hese upe oje'eva'ekue oikotaha. Ha upe mba'e herakuã mombyryva'ekue kuñakuéra apytépe.
Ikypy'y Oholibá ohechárõ jepe upéva, oñeme'ẽ avei teko vaípe ha iky'avévape katu, tykéragui hetaiteve ndive oiko
Ha'e avei iñakã raku umi asíriore, mburuvicha ha tetã sãmbyhyha, ñorãirõhára oñemonde porãva, imitã ha iporã porãva, kavaju ári ikatupyrýva.
Ahecha kuaa ha'e ave oñemongy'a hague ha oho hague tykéra rembiapo vai rapykuéri.
Oho mombyryve katu upe heko vaípe: ohecha umi ogyke rehe umi Babiloniagua ra'ãnga, ojejapova'ekue pytãme,
iñemondeháre ojekuaa mburuvicha memeha, iku'a jokuaha jejopy porã, ha iñakã rehegua tuichaicha reheve.
Ohechávo ko'ã Babilonia guápe, iñakã raku hesekuéra ha omondo ñe'ẽ rerahahára Babilóniape,
ha umi Babiloniagua ou, oñeno hendive ha omongy'a chupe heko vaikuépe. Oñemongy'a ikatuve'ỹha peve ha ipahápe ojeguaru chuguikuéra.
Upéi ojekuaauka kuña reko vai ramo ha oimeraẽvape ojehechauka opívo. Upémarõ ajeguaru chugui, ajeguaru haguéicha tykéragui.
Ha'e katu oñeme'ẽ-me'ẽve teko vaípe, imandu'ávo imitãrõ guarére Egíptope, ha oñeme'ẽ teko vaípe.
Ha iñakã vai umi Egiptogua hendive oñenóvare, oĩ jave kuña ndive ojoguáva vúrro ha kavajúpe.
Nde, Oholibá, rehechaga'u nde reko vaikue ne mitãkuñáme guare, Egiptogua ojavyky ramo nde pyti'a.
Upévare che, opa mba'e Jára, ha'e: Opa guio amopu'ãta nde rehe umi oñenova'ekue ne ndive ha ko'ágã ne mbojeguarúva.
Umi Babiloniagua ha umi Caldea guápe, umi Pecod, Soa ha Coa guápe, ha umíva ndive opa asíriokuérape, umíva mitãrusu porã-porã, mburuvicha, tetã sãmbyhyha, oñorãirõva ruvicha, ñorãirõhára ha kavaju arigua.
Oúta nde ári hetaiterei kárro arigua ha ñorãirõha atýra reheve, ne mbojeréta opa guio, pyti'a mo'ãha ha akã mo'ãha reheve, ha che ahejáta ipópekuéra ne mbojovake, ha ha'ekuéra he'íta mba'épa oikóta nde rehe.
Che aitýta nde rehe che pochy rata, ha ha'ekuéra iñañáta ne ndive; oikytĩta ne tĩ ha ne nambi, ha umi opytáva hekove ojukapáta kyse pukúpe. Oipe'áta nde hegui ne membykuéra ha ipahávo tatápe nde kusuguéta.
Ne mboíta ha oñemomba'epáta nde jeguakakuérare.
Péicha ambopaháta pe teko vai reñeme'ẽ hague Egíptope, ha nde rehecha mo'ãvéima umi Egipto guápe, nanemandu'a mo'ãvéima hesekuéra.
Che, opa mba'e Jára kóicha ha'e: Ahejáta re'a umi tetã nde a'e'ỹha ha rejeguaruha poguýpe.
Ha'ekuéra ndaija'emo'ãi nde rehe, oñemomba'éta opa rembyatyva'ekuére ha nde rejáta opívo, pe nde rete reityva'ekue teko vaípe opytáta opívo. Reiko haguére ne akãre ha nde reko vaikue rupi,
reiko ko'ágã reikoháicha, reñeme'ẽ teko vaípe umi tetã ndive ha reñemongy'a remomba'e guasúvo ita'ãnga reikuéra.
Reho haguére nde ryke rapykuéri, ha'ukáta ndéve pe chupe ha'ukava'ekue avei.
Che, opa mba'e Jára, upéicha ha'e: nde ryke hoy'u haguéicha rey'úta nde, peteĩ mbayru tuicháva ha ipyrusúvape, henyhẽva ñembohory ha jejahéigui.
Repytáta ka'u ha ñembyasýpe, tapere ha ñehundi niko pe nde ryke Samaría hoy'uha.
Huguare jepeve remboy'úta, ne rãime rejokopáta ha ijekakuépe remondyryrýta nde pyti'a.” Che, opa mba'e Jára, añe'ẽma!
Upévare che, opa mba'e Jára, ha'e: “Nde resarái rupi che hegui ha reme'ẽ chéve nde atukupe, reñenupã manteva'erã, reiko haguére ne akãre ha nde reko vaikuére”.
Ñandejára he'i chéve: “Ha nde, kuimba'e, ere mba'épa oikóta Oholá ha Oholibá rehe, ehova api chupekuéra hembiapo vaikuére.
Ha'ekuéra ojere che hegui ha ipokuéra henyhẽ tuguýgui. Ojere che hegui omomba'e guasúvo ita'ãnga reikuéra ha, ombojeroviávo umívape,kuéra oity tatápe imembykuéra, umi mitã ha'ekuéra oguerekova'ekue che hegui.
Hi'ári, ojapo che rehe ko'ã mba'e: peteĩ araitépe omongy'a hikuái che róga marangatu ha omomarã umi ára ojepytu'uha.
Ha upe ára omombo hague tatápe imembykuéra omomba'e guasúvo ta'ãnga rei, ou omomarãvo che tupao.
Omondo hikuái ogueruva'erã kuimba'e mombyrýgui, ha umíva ou. Ha'ekuéra katu ojahu, omoporã hesakuéra ha omoĩ ijehe jeguaka oha'arõvo umi kuimba'épe;
Oguapy hikuái peteĩ tupa ne porãvape, mesa henyhẽma tembi'úgui, ha upépe omoĩ hikuái insiénso ha ñandyry chéve guarã oñemboykéva.
Okápe oñehendu heta ijayvúva ha ojoguerohory joáva; umíva apytépe oĩ kuimba'éta oúva yvy ojeiko'ỹhágui, ohayhúva kuñakuérape ha omoĩva hesekuéra pyapy mbojeguaha ha akã rehegua iporã porãva.
Che ha'e che jupe: Ko'ágã oiporúta hikuái umi kuña reko vaípe ikuepámava heko vai hague. Hi'arietegua hendivekuéra voi!
Ou hikuái Oholá ha Oholibá rendápe, iñakãre oikóva, ojejuháicha kuña reko vai rendápe.
Kuimba'e imarangatúva he'íta mba'épa ojejapova'erã hesekuéra heko vaikuére ha oporojuka haguére. Omyakã ratĩ iménape ha ipokuéra henyhẽ tuguýgui.”
Ñandejára he'i péicha: “Maymáva topu'ã hesekuéra, toñemboharái hesekuéra ha tomondapa,
tavagua maymáva tojuka chupekuéra itápe ha kyse pukúpe, toñakã'o imemby kuña ha imemby kuimba'ekuéra ha tohapy hógakuéra.
Che ambopaháta upe tetãgui teko ky'a. Upéicha opa kuña oikuaáne ha ndohói chéne heko ky'a rapykuéri.
Umi mokõi kuña katu oñenupãta omomba'e guasu haguére ta'ãnga reípe ha heko ky'akuére. Ha péicha peikuaáta cheha opa mba'e Jára.”
Ára 10, mes 10, áño 9 ramo, Ñandejára he'i chéve:
Nde, kuimba'e, ehai ko ára, ehai, ko árape Babilonia ruvicha guasu ojeity Jerusalén rehe.
Ha emoñe'ẽ ko ñe'ẽ poty oheko mbo'eva'erãko tetã opu'ãvape. Ere chupe che rérape: Emoĩ y reheve peteĩ japepo tatápe,
eity pype so'o, ipokue ha sakarõ iporãvéva.
Eru ovecha iporãvéva, ejuka ha ejatapy iguýpe topupu porã, ojy haguã ikãngue jepeve.
Upévare Ñandejára he'i: Tojerereko upe táva oporojukáva! Ha'ete ku japepo tujakue ojepe'o ha iku'ipáva ohóvo. Enohẽ peteĩ-teĩ umi so'o pehẽngue, reheja peve nandi.
Tuguy oñeñohẽva'ekue pe távape noñeñohẽi yvýpe ojaho'i haguã yvytĩmbo, ita ári uvei oñeñohẽ.
Ha upépe ahejáta ikatu'ỹ haguãicha ojejaho'i, ha amyengovia chupekuéra tuguy oñohẽva'ekue.
Upévare Ñandejára he'i: “Tojerereko upe táva oporojukáva! Che voi ajapóta peteĩ tata guasu.
Ha nde eru heta jepe'a, embojepota tata ha embopupu pe so'o, hypa peve ha okaipa umi kãnguekue,
Upéi emboguejy tata ári pe japepo nandi pytã asy peve ha opyta ipotĩ iky'akuégui!
Opáichavo iky'aetereígui, tatápe jepe naipotĩ véima.”
Jerusalén, che romopotĩseva'ekue nde ky'akuégui, ha nderehejái romopotĩ. Ne potĩta, aity rire nde rehe che pochy mante.
Che, opa mba'e Jára, ha'e upeichaha ha upéicha oikóta. Cheté voi ajapóta, ha napyrũmo'ãi che ñe'ẽre, ndoroiporiahurerekomo'ãi ha ndajevymo'ãi ha'eva'ekuégui. Roinupãta ojerureháicha nde reko vai rehe ha ne rembiapo vaikuére. Che, opa mba'e Jára upéicha ha'e.
Ñandejára he'i chéve:
Nde kuimba'e, aipe'áta nde hegui pya'e ha voi, pe nde rehayhuvéva. Ha ani reñembyasy ha ne rasẽ, ha reñohẽ nde resay.
Eñembyasy kirirĩháme ha ani reñemboao hũ, ojejapoháicha omanóvare. Ani reiko akã nandi ha pynandi. Ani remo'ã nde rova rehechaukávo reñembyasyha, ha anítei re'u mbuja, oje'úva péicha jave.
Pyhareve añe'ẽ aína che rapichakuéra ndive ha ka'aru omano che rembireko. Upe riregua ára oúvape, ajapo umi Tupã he'iva'ekue chéve ajapo haguã.
Upépe umi tavagua he'i chéve: —Eremína oréve mba'épa he'ise pe rejapóva reína.
Che ha'e chupekuéra:
—Ñandejára he'i chéve: Amomarãta che róga, peẽ pema'ẽseteha, pehayhu etéva pende jeroviaháva ha pene mombaretéva. Pende ra'y ha pende rajy pehejava'ekue Jerusalénpe ojejukapáta.
Ha ere chupekuéra: Peẽ pejapóta che ajapo haguéicha, napemo'ãkuaamo'ãi pende rova pehechaukávo mba'e mbyasy, ha ndape'umo'ãi upe mbuja oje'úva péicha jave.
Ndapeikomo'ãi akãnandi ha py nandi. Napeñembyasymo'ãi ha napenerasẽmo'ãi. Pene kangypáta pende reko añanguére peñemoĩta pejahe'o joa oñondive.
Ezequiel, peẽme guarã peteĩ mba'e rechaukapýta, ha opa mba'e ha'e ojapova'ekue peẽ pejapóta. Ágã upéva oikóvo, pehecha kuaáta cheha opa mba'e Jára.
Aipe'áta umi Israel guágui pe tupao imombareteha, iporãnguére ovy'aiteha, ohechasetéva ha ohayhuetéva. Aipe'áta avei chugui ta'ýra ha tajýrakuéra.
Ha upe árape, pe ikatúva okañy oúta ne momarandu.
Upe árape naneñe'ẽngu mo'ãvéi ha ikatúta reñe'ẽ pe okañyva'ekue ndive. Mba'e rechaukaháta nde táva guápe guarã ha upéicha ohecha kuaáta cheha opa mba'e Jára.
Ñandejára he'i chéve:
Nde, kuimba'e, ejere umi amoníta gotyo ha emomarandu chupekuéra che rérape.
Ere chupekuéra tohendu Ñandejára ñe'ẽ: Peẽ peñembohoryva'ekue pehechávo oñemomarã che tupao, tetã Israel oñehundi ha Judaguakuéra ojererahapa tetã mombyrýpe.
Upévare che pome'ẽta umi tetã kuarahy resẽ gotyogua poguýpe, ha'ekuéra oñemomba'e haguã pende yvýre, omopu'ã haguã hógakuéra. Ho'upáta pene remitỹngue ha pene kamby.
Rabágui ajapóta kapi'ity kaméllo okaru haguã, ha Amóngui ñu ovechápe guarã. Upépe pehecha kuaáne cheha opa mba'e Jára.
Che, opa mba'e Jára, ha'e: Peẽ amoníta pejepopete ha pepopova'ekue vy'águi, ha peñembohory Israel rehe.
Upévare amopu'ãta che po poinupã haguã ha pome'ẽta umi tetãme oipe'apa haguã pende hegui opa perekóva. Poipe'áta yvypóra apytégui, pomokañyta tetãnguéra pa'ũgui, pohundi etéta. Upépe pehecha kuaáne cheha opa mba'e Jára.
Che, opa mba'e Jára, ha'e: Moab ha Seír he'i Judá opa tetãichanteha avei.
Upévare ambokuáta peteĩ hendápe ha ahejáta yvýre ipy guive iñakã meve umi táva iporãvéva: Bet-Jesimot, Baal-Meón ha Quiriataim.
Ahejáta umi tetã kuarahy resẽ gotyogua pópe ijyvy, ajapo haguéicha amonítakuérare, avave imandu'ave'ỹ haguãicha hesekuéra tetãnguéra apytépe.
Ajapóta Moab rehe pe ajapova'erã, ha upévo ohecha kuaáne cheha opa mba'e Jára.
Che, opa mba'e Jára, ha'e: Edom oñemyengovia ñarõiterei Judáre, ha tuicha oja'yvere che ndive.
Upévare, ha'e: Amopu'ãta che po ainupã haguã Edómpe ha ahundíta yvypóra ipypegua hymbakuéra reheve. Ahejáta hendaguépe tapere. Yvypóra omanóta kyse pukúpe táva Temán guive táva Dedán peve.
Añemyengoviáta Edom rehe che retã Israel rupi. Ha'e ojeitýta Edom rehe che pochy ha che pochy ojerureháicha. Upéicharõ ha'e ohecháta mba'éichapa amyengovia hembiapo vaikue. Che, opa mba'e Jára, ha'e upéicha.
Che, opa mba'e Jára, ha'e: Umi filistéo oñemyengovia Israel rehe ojahéi vaietereívo hese. Ndaija'éigui hese ymaite guive ojeity hese ohundiete haguã.
Upévare che, opa mba'e Jára, ha'e: Amopu'ãta che po ainupã haguã filistéokuérape; ahundíta umi ceretéope ha ahundíta avei umi opytáva gueterípe yguasu rembe'ýpe.
Añemyengovia ñarõetereíta hesekuéra, ainupãta ambo'ipa haguãicha. Ha ajapómarõ péicha, oikuaáta cheha opa mba'e Jára.
Mes peteĩha oñepyrũrõ, áño 11hápe, Ñandejára he'i chéve:
“Tiro opukava'ekue Jerusalén rehe, ha he'i: Umi okẽ oñeñemuha tetãnguéra ndive ho'a ojekapaite! Péina ágã cheháma! Che añemyenyhẽ mba'etágui, ha'e katu opyta yvýre!
Upévare che, opa mba'e Jára, ha'e: Tiro, ndacha'emo'ãvéi nde rehe, ha ahejáta heta tetãme opu'ã nde rehe, opu'ãháicha yguasu,
oitypa umi nde tápia ha nde róga yvatekuéra. Yvytĩmbo jepe aitypeíta upégui, ha ahejáta hendaguépe ita perõ.
Yguasu mbytépe opytáta pyaha oñemoĩháicha ikã haguã, che, opa mba'e Jára, ha'e upéicha,
Tírope omondapáta tetãnguéra, ha umi tetã oguerekóva ipoguýpe kyse pukúpe ojejukapáta. Upépe oikuaáne hikuái cheha opa mba'e Jára.”
Che, opa mba'e Jára, ha'e: “Yvate gotyo guio amboúta Nabucodonosor, Babilonia ruvicha guasu imbaretéva, ojeity haguã Tírore. Oúta kárro, kavaju ha hi'arigua ha heta ñorãirõhára reheve.
Kyse pukúpe ohundipáta umi tetã oĩva ipoguýpe, omopu'ãta ijerére korapy yvate ha ojejupiha ojeity haguã hese.
Kyse yvuku reheve ojeitýta ikorapy yvate rehe ha hóga yvatekuéra omongu'ipáta.
Babilonia ruvicha guasu oikéta umi hokẽ rupi, ojeikeháicha umi táva guasúpe, mbaretépe ho'ava'ekue. Hetaiterei ikavajúta ha pe yvytĩmbo Tírope omo'ãmbáta, umi ikorapy yvate oryryipáta kavaju ha kárrokuéra ryapukuépe,
umi ojeguataháre kavajukuéra opyrũmbáta, Yvypóra ojejukapáta kyse pukúpe, ha ho'apáta yvýre hóga mbaretekuéra.
Ohejáta mba'eve'ỹre, omondapáta imba'e repy, oitýta ikorapy yvatekuéra ha umi nde hóga guasu iporã porãva, ha amombopáta y guasúpe ita, yvyra ha ogakue guive.
Upéicha ambopaháta umi ipurahéi ryapu ha noñehendumo'ãvéi umi hi'arpapu.
Ajapóta chugui peteĩ ita perõ oñemoĩha pyaha ikã haguã, ha nopu'ãmo'ãvéima araka'eve.” Che, opa mba'e Jára, añe'ẽma.
Che, opa mba'e Jára, ha'e Tírope: “Umi tetã yguasu pegua oryrýita ohendúvo nde je'a ryapu, umi ojekutupáva py'ambu ha ojejukáva pa'ũme.
Umi mburuvicha guasu yguasu pegua oguejýta oguapyhágui ha oipe'áta ijaokuéra ojeguapáva ha okyhyjepa guasúgui oguapýta hikuái yvýpe, oryrýi osusũ ha oñemondyipáta nde rechávo.
Upérõ oje'éne ndéve guarã ko purahéi jahe'o: Mba'eichaite pevépa reñehundi, mba'eichaite pevépa reñapymi y guasúpe, nde, táva guasu ne rerakuã mombyrýva! Nde pypegua reheve, ne mbareteva'ekue yguasu ári ha reporomongyhyjeva'ekue opa henda rupi!
Ko'ágã re'ámava, tetãnguéra yguasu pegua oryrýi kyhyjégui, ko'ágã reikopámava hese, umi tetã yguasu mbyte pegua oñemondyipáma.”
Che, opa mba'e Jára, ha'égui kóicha: “Rohejáta yvýre, umi táva guasúicha, avave oiko'ỹha. Ahejáta nde aho'i yguasu,
ha tereñapymi oimehápe umi omanova'ekue, oimehápe umi oikoveva'ekue yma. Roitýta yvykua hypyvehápe, ku ñehundipave'ỹ retãme ha reikóta umi omanova'ekue apytépe. Ndaipórimo'ãvéima oikóva nde pype, ha nereñemopu'ãjeymo'ãvéima ko yvy ojeikohápe.
Ajapóta nde hegui peteĩ mba'e nde vaíva ha ndereikovemo'ãvéima. Rejehekáta ha araka'evéma nderejejuhumo'ãvéi.” Che, opa mba'e Jára, ha'e upeichaha.
Ñandejára he'i chéve:
“Nde, kuimba'e, epurahéi ko purahéi jahe'o Tírore,
pe táva guasu oĩva yguasu rembe'ýpe oñemúva heta tetã yguasu pegua ndive. Ere chupe, kóicha he'iha opa mba'e Jára: Nde, Tiro, eréva nde jehe ne porãha,
nde pu'aka ojepyso yguasu mbyte peve, nde apoharekuéra nde apo ygára iporãvévarõ.
Yvyra omoĩva nde rehe kuri'y meme, ojegueruva'ekue yvyty Senírgui, pe nde ýva puku, kuri'y Líbano peguarégui,
umi ne rrémo, rróble Basán peguare, nde ape ojejapo kuri'ýgui Chíprepe guare, ha oñembojeguapáva.
Umi nde poyvi yvytu ombovúva ojejapo líno jegua Egíptope guarégui, mombyrýgui ojehecháva, ha umi nde poyvi oñeñemo'ãha pytãũ ha pytãva katu, Chipre peguare avei.
Umi ne rrémo omongu'éva ou Sidón ha Arvádgui, umi ne myenonde katupyrýva, kuimba'e nde pypegua voi.
Umi Guebalgua yvyráre omba'apo kuaáva ne myatyrõmante. Opaichagua ygára ha ipypeguakuéra oñemu ne ndive ne mba'e repýre.
Persia, Lidia ha Libia peguakuéra oiko ñorãirõhárõ ndéve guarã, ha omosãingóvo nde rehe hete mo'ãha ha iñakã mo'ãha ne mbojegua ha ne momimbipa.
Arvad peguakuéra, ne ñorãirõha aty ndive, oĩmba nde jerére, ha umi nde róga yvatépe oĩ kuimba'éta Gamad pegua. Hete mo'ãhakuéra omosãingo pe nde rogykére, ha nde rechauka ne porãve.
Ne mba'évagui Tarsis oñemu ne ndive ha na ne mba'e repy rekovia ome'ẽ ndéve pláta, fiérro, estáño ha plómo.
Grecia, Tubal ha Mésec oñemu ne ndive ha ohepyme'ẽ ndéve tembiguáipe ha tembiporu vrónsepe.
Umi Bet-Togarmá pegua ohepyme'ẽ ndéve kavaju ne rendarã ha mburika remomba'apo haguã.
Rodas peguakuéra oñemu ne ndive. Reñemu heta tetã yguasu rupigua ndive, ohepyme'ẽva ndéve marfílpe ha yvyra ébanope.
Edom oñemu ne ndive hetágui ne mba'e repy ha ohepyme'ẽ ndéve ita vera hovýpe, poyvi pytãme, ñembovyvy jeguápe, líno sỹime, coral ha ita vera pytãme.
Upéicha avei oñemu ne ndive Judá ha Israel ha ohepyme'ẽ ndéve Minit peguare trígope, hi'upyrãme, eíra, ñandyry ha insiénsope.
Damasco ojogua nde hegui opaichagua mba'e repy ha ohepyme'ẽ ndéve Helbón peguare kaguýpe ha Sahar peguare ovecha raguépe.
Uzal guive ojegueru ndéve kaguy, fiérro oñemba'apo pyre, kanéla ha mba'e ryakuã porã, ne mba'e repy rekovia.
Dedán oñemu ne ndive umi oñekotevẽvare kavaju oñembyape haguã.
Arabia ha opa mburuvicha Quedar pegua ojogua nde hegui, ha ohepyme'ẽ ndéve ovecha ha kavarápe.
Umi oñemúva ne ndive Sabá ha Ramá pegua ohepyme'ẽ ndéve mba'e ryakuã iporãvévape, ita porã hepýva ha órope.
Ne ndive oñemu Harán, Cané, Edén ha umi ñemuhára Sabá peguáva, Asiria guáva, ha umi Media tuichakue peguáva,
rejogua chuguikuéra aorã iporã porãva, ahoja pytãva, oñembovyvy jeguáva, ipyaha pyre yvýre guarãva, ipara opáicha guáva ha tukumbo ojepoka hatãmbyre.
Ygára guasu-guasu Tarsis pegua ou ojoapykuéri, oguerúvo ndéve mba'e repyeta. Ndeva'ekue ygára yguasu mbytépe guáicha, henyhẽva mba'e repy etágui.
Umi nde rrémo omongu'éva ne renohẽ yguasu rupi ha yvytu kuarahy resẽ guiogua ne pehe'ãmba yguasu mbytépe.
Ne mba'e repyeta, umi nde rrémo omongu'éva, umi ne myenondehára, umi ne myatyrõva ha umi ne moñemúva, umi oñorãirõva nde rehehápe ha opa nde pype omba'apóva, ohopáta yguasu ruguápe reñapymiha ára.
Umi nde rrémo omongu'éva sapukái omboryryipáta umi y rembe'y pegua.
Umi nde rrémo omongu'éva ojepoíta ijygára guasukuéragui; ha umi myenondehára opóta chuguikuéra.
Osapukái hatãta ha nde rehe hasẽ soróta oitýta yvytĩmbo iñakãre ha tanimbúpe ojapajeréita.
Oñemyakã perõta hikuái, oñemondéta ao vosakuépe ha ojahe'o soróta ñembyasýgui.
He'íta hikuái nde rehe purahéi jahe'o: Máva piko oñembojojáta Tírore, táva guasu oĩva'ekue yguasu mbytépe?
Oguahẽ ramo y guasúgui ne mba'e repykuéra rembovy'ava'ekue heta tetãme, Opa mba'e rerekóva ha ne mba'e repyeta rupi remomba'e retava'ekue opa mburuvicha guasu ko yvy ári guápe.
Ko'ágã katu ñemboja'okuepa reime yguasu ruguápe. Umi nde pypeguakuéra ha ne mba'e repyeta oñapymi ne ndive hugua peve.
Umi tetã yguasu mbyte rupigua oñemondyipa nde rechávo, huvicha guasukuéra katu hague pu'ãmba kyhyjégui ha hesa'yjupa.
Umi ñemuhára ambue tetã rupigua, Ijurujái nde rehe oiko haguére nde hegui mba'e kyhyjeha, ha reikopámagui hese opa árape guarã.
Tupã ojere ha he'i chéve:
“Nde, kuimba'e, ere Tiro pegua mburuvicha guasúpe: Kóicha he'i Tupã: ‘Nde py'apy henyhẽ jejapógui, ha reimo'ã ndeha Tupã oguapýva tupãnguéra apytépe ha ne mbojereha yguasu. Nde katu ndaha'éi tupã, yvypórante nde, reimo'ãva ne arandu tupãicha.
Ne aranduve nga'u piko Daniélgui? Oime nga'u piko mba'e jekuaa'ỹ ndereikuaáiva?
Ne arandu ha nde katupyry rehe ae rehupyty mba'e reta, ne karameguãkuéra remyenyhẽ óro ha plátagui.
Nde katupyrýgui mba'e ñemúme remboheta hetave rerekóva, ha ne mba'e reta ne mbojejapo.
Upévare Tupã he'i: Reimo'ãgui rerekoha peteĩ tupã arandu,
amboúta nde ári ambue tetãguakuéra, umi heko añavéva, oharyvo táva kyse puku ne rãirõ haguã, ndéve, ne porã na he aranduetéva, ha ohejáta ne mimbikue yvýre.
Ne rundíta yvykua pypukúpe ha remano vaíta yguasu mbytépe.
Ha reimo'ãtantepa reína ne aranduha peteĩ tupãicha, reimémarõ nde jukaharã renondépe? Umi nde jukáva pópe yvypóra reietétante hína nde!
Remanóta ne retãgua'ỹ pópe, omanoháicha Tupã rerovia'ỹha. Che, Tupã, añe'ẽma, che ame'ẽma che ñe'ẽ.”
Tupã ojere ha he'i chéve:
“Nde, kuimba'e, ere peteĩ ñembyasy purahéi mburuvicha guasu Tiro peguáre, ha ere chupe: Kóicha he'i Tupã: Ndeva'ekue techapyrã teko porãme, ne renyhẽ arandúgui, porãme nanderasahái.
Reimeva'ekue yvágape, Tupã yvotyty, ne mbojegua opaichagua ita vera hepy: rubí, krisólito, jáde, safíro, granáte ha esmerálda; umi ne namichãi ha opa ne mbojeguáva óro guigua meme, ojejapova'ekue ndéve guarã reiko ypy hague ára guive.
Aheja oñangareko nde rehe peteĩ ipepóva, reimeva'ekue Tupã ka'aguy marangatúpe, ha reguatámi mbyja apytépe.
Iporãmbava'ekue nde reko reiko ypy hague ára guive, ojekuaa peve nde pype teko aña.
Tuicha rupi ne mba'e ñemu reñemyenyhẽ pochy ha teko vaígui. Aipo ramo romosẽva'ekue che renondégui, roity pe Tupã ka'aguy marangatúgui, ha pe ipepóva oñangarekova'ekue nde rehe, nde pe'a mbyja pa'ũgui.
Ne porãgui rejejapo, reverapágui nanearanduvéi. Che roity yvýre, romoĩ oñeñembohory haguã nde rehe mburuvicha guasukuéra renondépe.
Heta ne rembiapo vai ha reñembyai ne mba'e ñemúme, reguahẽ peve remongy'a nde tupaokuéra. Upémarõ amoheñói nde pype voi peteĩ tata ne mbokusugueva'erã. Opa yvypóra nde recha ko'ágã reime yvýpe, oiko nde hegui tanimbu.
Opa tetã nde kuaáva oñemondýi nde rechávo. Oiko nde hegui peteĩ mba'e ojekyhyjeha; nde repáma opa árape guarã!”
Tupã ojere he'i chéve:
“Nde, kuimba'e, ejere Sidón gotyo, ha eñe'ẽ che rérape hese.
Ere chupe: Kóicha he'i Tupã: Aikuaauka ndéve, Sidón, cheha nde rayhu'ỹha. Ha ágã ajapómarõ nde rehe pe ajapova'erã ha upéicha ahechauka che marangatuha, ojehecha kuaáta cheha Tupã.
Amondóta nde ári mba'asy, nde rapekuéra osyryrýta tuguy; nde pypeguakuéra ho'áta omano kyse pukúpe opágui, upévo ojehecha kuaáta cheha Tupã
Israel noñembyasymo'ãvéima umi ñero'yrõ eta ohasávare, ñuatĩ akua rasýicha ojeréva hese. Upévo ojehecha kuaáne cheha Tupã.
Che, Tupã, ha'e: “Ambyatýta Israelgua maymáva, opa tetã isarambiha rupigui, ha ahechaukáta che marangatuha tetãnguéra resa renondépe. Israel oikóne hetã teépe, pe tetã ame'ẽva'ekue Jacob, che rembiguáipe.
Upépe oikóne kyhyje'ỹme ha py'a guapýpe, ojapóne hikuái óga ha oñotỹne parralty. Che ainupãne opa tetã ijereregua oguero'yrõva Israélpe. Upévo ojehecha kuaáne cheha tupã, Israel Jára.”
Upe 12 araha, jasy 10hágui, 10ha áñope, Tupã ojere ha he'i chéve:
“Nde, kuimba'e, tereho ko'ágã faraón rendápe, mburuvicha guasu Egipto pegua ha ojeity hese ha opa Egipto rehe, che rérape.
Ere chupe: Kóva ha'e nde rayhu'ỹha, nde faraón, mburuvicha guasu Egipto pegua, tymba ñarõ vai reñenóva nde ysyry mbytépe ha ere: Nilo che mba'e, che ajapova'ekue.
Amoĩta ndéve ty'ãi ne tĩre, ha ahejáta toja nde apére umi pira nde y pegua. Nde ysyrýgui roguenohẽne umi pira ojapáva nde rehe reheve!
Romombóta umi yvy ojeiko'ỹháre pirakuéra nde y peguáreve, re'áta pe ñu reíre ha avave nandererahamo'ãi ne ñotỹvo. Ahejáta okaru nde rehe umi tymba ñarõ ha umi yryvu.
Opa Egipto guáva ohecha kuaáta cheha Tupã. Mayma Israelgua nde rekava'ekue reipytyvõ haguã, nde katu ku takuáraicha,
nde apyhývo ipópekuéra rejeka ha reikutu chupekuéra ijyképe; ejejokose jave nde rehe, repẽ ha reheja ho'a.”
Upévare che, Tupã, ha'e: “Ahejáta ojejeity nde rehe kyse puku reheve, ha ojejuka umi nde pypegua ha ne rymbakuéra.
Oikóta nde hegui yvy ojeiko'ỹha, ha maymáva ohecha kuaáne cheha Tupã. Nde ereva'ekue: Nilo che mba'e, che ajapova'ekue.
Néi, che aikuaauka ndéve cheha nde rayhu'ỹha ha nde vaipa jepéva, Migdol guive Asuán peve, Etiopía rembe'ýpe.
Yvypóra ha tymbakuéra ave ndohasái chéne upe rupi. Ha 40 áño aja pukukue avave ndoikomo'ãi upépe.
Che ajapóta nde hegui, Egipto, tetã iperõ ha oñembyaipavéva opa tetãgui; 40 áño pukukue nde táva guasukuéra opytapáta yvýre, vaieteve umi táva guasu oñembyaipávagui, ha omosẽmbáta umi nde pype oikóva ha omosarambipáta chupekuéra opa ambue tetã rupi.
Che, Tupã, ha'e: “Upe 40 áño rire, ambyatypa jeýta Egiptoguakuéra umi tetã omosarambipa haguégui.
Ahejáta ou jey umi Egiptogua ojejopyva'ekue, ha ojehogapo yvy gotyo Egíptope, mamo oiko ypy haguépe voi, pe peteĩ tetã imomba'e guasu'ỹva.
Ha'éta tetã michĩvéva ha nopu'ã tuichave mo'ãvéima umi ambue tetãgui. Amomichĩta ku ikatu'ỹve haguãicha oguereko ipoguýpe ambue tetã;
Ha Israelgua maymáva ndojeroviavéi chéne Egíptore, ha upéva ohechaukáne chupekuéra ojavy hague ako oho ramo upépe pytyvõ rekávo. Upépe ohechakuaáne che ha'eha Tupã.”
Ára peteĩha, jasy peteĩha, áño 27hápe, Tupã he'i chéve:
“Nabucodonosor, mburuvicha guasu Babilonia pegua, péina ojeity Tiro rehe peteĩ ñorãirõ guasurã; iñakã perõmba ha ijati'y Aipa peve; ha jepevénte upéicha mba'eve iporãva noguenohẽi upe ñorãirõgui, oguerahava'ekue Tiro ári.
Upévare che, Tupã, ha'e: “Ahejáta Nabucodonosórpe ojapyhy Egipto, toipe'a chugui imba'e reta ha opa oguerekóva; upe omondáva reheve oguerekóta ohepyme'ẽ haguã iñorãirõhárakuérape.
Ahejáta Nabucodonosórpe ojapyhy Egipto ahepyme'ẽvo chupe ñorãirõ oguerahava'ekue Tiro rehe, omba'apógui chéve guarã.” Che, Tupã, ha'e upeichaha.
“Ko'ágã rupi, ajapóta Israélgui peteĩ tetã imbaretéva, ha nde, Ezequiel, ikatu haguã reñe'ẽ chupekuéra hovápe porã. Upépe ohecha kuaáne hikuái cheha Tupã.”
Tupã he'i chéve:
“Nde, kuimba'e eñe'ẽ che rérape ha ere: Kóicha he'i Tupã: Pesapukái pe ára
oñemoaguĩmavare; oguahẽ Tupã ára! Ijaraíta upe ára, ára oporomongyhyjepáva tetãnguérape guarã!
Ho'áta ñorãirõ Egíptore. Ha ágã upépe, ojejukávo hetápe ha oñemondapa ojererekóva ha ombyaipa hikuái Egipto hapo peve, Etiopía oñemoĩta oryrýi.
Ohóta avei ñorãirõháme umi Etiopía ha Libia pegua, Lidiagua, Arabia tuichakuégui, Cub ha heta ambue tavagua, ha tetãnguéra oñomoirũvagui.
Kóicha he'i Tupã: Umi oipytyvõva Egíptope Omanóta ñorãirõháme, Migdol guive Asuán peve. Egipto pu'aka ojeroviaiteha opytáta yvýre.” Che, Tupã, ame'ẽ che ñe'ẽ.
“Egíptogui oikóta ojeikove'ỹha ha itávakuéragui umi oñembyaipavéva.
Ágã che ahapývo upe tetã ha ahundipávo umi chupe oipytyvõva, upépe ohecha kuaáta cheha Tupã.
Oguahẽvo ára oñenupã haguã Egipto, oiméta amondóva yguasu rupi omyangekóiva'erã umi Etiopiagua reko reípe, oñemondyipa guasútava hikuái. Upe ára oguahẽ mbotáma hína.”
Che, Tupã, ha'e: “Aiporúta Nabucodonosor, mburuvicha guasu Babilonia pegua haguã yvýre Egipto mba'e reta.
Ha'e ohóta imoñorãirõhakuéra ndive, tapichakuéra ipy'a'ỹva, ombyaipa haguã upe tetã. Ojeitýta Egíptore kyse puku reheve, ha ohejáta hikuái upe tetã henyhẽ te'õnguégui.
Ahejáta pe ysyry Nilo hypa, ha amoĩta upe tetã heko añáva pópe, umi tetã ambuegua rupi ahejáta upe tetã ha opa mba'e oĩva ipype yvýre.” Che, Tupã, añe'ẽma.
Che, Tupã, ha'e: “Ahundíta umi ta'ãnga rei ha umi tupã gua'u Menfis pegua. Egipto ndoguerekomo'ãvéima oisãmbyhyva'erã chupe ha omyenyhẽta kyhyjégui upe tetã.
Tapere ahejáta Egipto, yvy gotyo, tata ambojáta Soan rehe ha Tebas rehe ajapóta pe ha'eva'ekue ajapotaha.
Che pochykue aitýta Sin ári, upe Egipto róga mbarete, ha ahundíta Tebas mba'e reta.
Tata ambojáta Egíptore ha Sin ojepokáta mba'asýgui; ikua ikuapáta Tebas mbojereha ha Menfis oñerãirõta araitépe.
Mitãrusukuéra On ha Bubastis pegua omanombáta ñorãirõháme, ha ambuekuéra ipypegua katu ojererahapáta yvyrakuápe.
Ágã che ahundímarõ Egipto ha amokangypa pe pu'aka ojeroviaitei hague, kuarahy okañýta Tafnéspe, arai hũ ojaho'ipáta Egipto ha umi itáva guasu pypeguakuéra ojererahapáta yvyrakuápe.
Che ajapóta umi oikova'erã Egíptore, ha upévo ohecha kuaáne cheha Tupã.”
Pe 7 arahápe, peteĩha jasy rehegua, 11 añohápe, Tupã ojere ha he'i chéve:
“Che amopẽ ijyva pe faraóngui, Egipto pegua mburuvicha guasu, ha avave noipohanóiva'ekue imbarete jey haguãicha ha oguereko jey ipópe kyse puku.
Upévare che, Tupã, ha'e: Pe faraón, mburuvicha guasu Egipto pegua, che ja'e'ỹha. Amopẽta mokõive ijyva, pe opẽ'ỹva gueteri ha pe opẽmava'ekue, ha ahejáta ho'a ipógui kyse puku
Amosarambíta Egiptoguakuérape umi ambue tetã rupi, amyasãita tetãnguéra pa'ũme.
Ha amombaretéta mburuvicha guasu Babilonia pegua jyvakuéra ha amoĩta ipópe che kyse puku. Amopẽta faraóngui ijyvakuéra ha ha'e ipy'ambúne opyta haguére upéicha umi ija'e'ỹha renondépe.
Amombaretéta Babilonia pegua mburuvicha guasu jyvakuéra, ha amokangypáta faraón jyva. Ágã che amoĩvo che kyse puku pe Babilonia pegua mburuvicha guasu pópe ha ha'e oity Egíptore, ohecha kuaáne hikuái cheha Tupã.
Amosarambíta Egiptoguakuérape umi ambue tetã ha yvypóra pa'ũ rupi, ha upévo ohecha kuaáne hikuái cheha Tupã.”
Peteĩ araha, mbohapy añohápe, 11ha áño ramo, Tupã ojere he'i chéve:
“Ere faraónpe, mburuvicha guasu Egipto pegua, ha opa hetã guápe: Mba'e rehépa ikatu ñambojoja nde tuichakue? Rejogua kuri'y máta yvatépe
Líbano peguarépe, hakã porã-porãva, kuarahýgui omo'ãva pe ka'aguy, ha pe hu'ã araíre ipojáiva.
Ama ha umi y yvy gotyogua oipytyvõ chupe okakuaávo. Osẽ ysyry pe oñeñotỹ hague jerekuévo, ha umi ysyry omyakỹ opa yvyra máta upe yvy pegua.
Hi'y hetágui okakuaa porãve umi ambue yvyra rakã ka'aguy peguágui; hakã heta hetave ha ojepyso puku.
Opaichagua guyra ojaitypo umi hakãme. Tymba ñarõ opaichagua katu imemby joa iguýpekuéra. Ha hi'ãme ikatu oiko heta tetã.
Yvyra pu'ã porãva'ekue, tuicha ha hakã puku pukúva, umi hapo ojekutúva y hetahápe.
Mavave yvyra Tupã yvotyty pegua nombojojái chupe: ndaipóri kuri'y hakãva ha'éicha, ndaipóri manduvi guasu hogue hetavéva chugui, mavave yvyra Tupã yvotyty pegua nombojojái chupe.
Che ajapo chugui iporã ha hakã hetáva; umi ambue yvyra, Tupã yvotyty, Edén, pegua imba'e pota hese.”
Ha néi, kóicha he'i Tupã: “Upe yvyra rakã okakuaa, opu'ã ha oguahẽ arai peve; ha okakuaa yvatetereígui ou henyhẽ jejapógui.
Upévare che amboyke che hegui; ahejáta ho'a peteĩ mburuvicha pytagua pópe, ohejátava hese iñaña pore.
Umi pytagua heko añavéva oikytĩ ha oheja reíta upe yvyra; hakãnguéra isarambíta umi yvyty, umi ñu ha ka'aguy pa'ũ rupi, ha opa umi táva oikova'ekue ikuarahy'ã guýpe ohejapáta chugui.
Guyra opaichagua oúta oiko upe yvyra ho'ava'ekuépe, ha tymba opaichagua,
oĩ ramo jepe y rembe'ýpe, ndokakuaamo'ãvéima peichaite peve, ha hi'y porã ramo jepe ndohupyty véimava'erã arai ha ndoho véimava'erã yvatete peve. Opavave oĩ omano haguã, oguejy haguã yvyguýpe, ha oñembyaty umi oimémava ityvýpe ndive.
Che, Tupã, ha'e: Ágã pe yvyra ho'ámarõ omano yvyguýpe, ahejáta hypa ñembyasýgui pe yguasu hypyetéva; ojokóta umi ysyry ha opa y osyrýva; hese ahejáta ojaho'i ñembyasy pe Líbano ka'aguy ha ipiru umi yvyra rakã oĩva guive ñúme.
Ágã ku ahejámarõ oguejy te'õngue retãme oĩma haguã umi omanova'ekue ndive, pe ije'a ryapu mboryrýine tetãnguérape. Ha upe oĩháme, yvyguýpe, ipy'a guapýpe, ipy'a guapýne umi yvyra rakã yvága pegua, umi iporãvéva ha hi'y porãvéva Líbano ka'aguy pegua.
Umíva avei, ha'éicha, oguejyva'erã te'õngue retãme, oĩ haguã umi ñorãirõháme omanova'ekue ndive. Umi oikoveva'ekue ikuarahy'ãme isarambipáne tetãnguéra apytépe.
Mavave yvyra rakã Edén pegua ndaikatúiva'ekue oñembojoja hese imimbikuépe ha ijyvatekuépe, ha jepevénte upéicha, oguejyva'erã umi yvága pegua ndaikatúiva'ekue oñembojoja hese imimbikuépe ha ijyvatekuépe, ha jepevénte upéicha, oguejyva'erã umi yvága pegua ndive upe tetã yvýpe, oiko haguã umi heko jerovia'ỹva apytépe, umi ñorãirõháme omanova'ekue ndive. Upe yvyra rakãko hína ku faraón ha opa umi heseguáva.” Che, Tupã, ha'e upeichaha.
Áño 12ha ramo, peteĩha ára jave, Tupã omoguahẽ iñe'ẽ ha he'i chéve:
Nde, kuimba'e, ehenduka purahéi jahe'o Faraón rehegua. Ere: Ndaipóri véima rejapova'erã nde, tetãnguéra jaguarete! Ku tymba vai ñarõ ýpe guáicha, reipeju pejuva'ekue ne tĩ rupi, pe y rembotyai nde pýpe ha reipyvu jere pe ysyry.
Kóicha he'i Tupã: Che aipysóta che pyaha nde ári, umi tetã ipypegua retáva reimeháme, ha ha'ekuéra nde rupíta che pyahápe.
Roitýta yvýpe, romombóta ñu reihápe ha ahejáta toguejy nde ári opa guyra ovevéva árare ha tahyguãtã nde ro'ógui umi tymba ñarõ ko yvy arigua.
Amoĩta nde ro'okue umi yvyty ári ha amyenyhẽta umi ñu ne re'õnguégui.
Ahypýita nde ruguýpe ko yvy umi yvyty ru'ã meve, ha umi y syryha henyhẽta nde ruguýgui.
Ha ágã remano vove che amo'ãmbáta pe ára ha amopytũmbáta umi mbyja, amo'ãta araípe kuarahy ha ndahejamo'ãvéi ohesape jasy.
Nde reko ky'a haguére amoypytũta umi árare hendýva, ha ajaho'íta pytũme ne retã.” Che, Tupã, ha'e upeichaha.
“Ojepy'apýta heta yvypóra, arahávo marandu nde rehegua umi tetã nde reikuaa'ỹvape.
Ahejáta oñemondyipa umi nde rehe oikóvare heta tetã ipypegua retáva; iñakãrague pu'ãmbáne huvicha guasukuéra ohechávo amopu'ã hesekuéra che kyse puku ha oryrýi osusũta hikuái oguerokyhyjégui hekove, ára re'aha.”
Kóicha oñe'ẽ Tupã: Babilonia ruvicha guasu kyse puku nde rupytyva'erã.
Umi ñorãirõhára heko añavéva kyse pukúpe ahejáta ho'a ne retãgua aty. Ha'ekuéra oitýta yvýre Egipto, pe tetã jejapoite, ha opa ipypegua omanombáta.
Ahejáta omanomba hymbakuéra umi ysyry hatã rembe'y pegua: nombotyaimo'ãvéima yvypóra py térã tymbakuéra pysãpẽ.
Ha upévo ahejáta umi y ipotĩmba, ñandyrykúicha tosyry.” Che, Tupã, ha'e upéicha.
“Ha ajapómarõ Egíptogui yvy ojeikove'ỹha, ha ojepe'ámarõ upe tetãgui opa mba'e oguerekóva, aikutupámarõ opa oikovéva ipype, ojekuaáne cheha Tupã.
Kóva ha'e purahéi jahe'o kuñataĩkuéra opa tetã megua opurahéiva'erã. Opurahéiva'erã Egipto rehe ha opa ipype oikóvare.” Che, Tupã, ha'e upeichaha.
Áño 12hápe, 15 araha ramo, Tupã oñe'ẽ chéve ha he'i:
“Nde, kuimba'e, ere peteĩ omanóva rehegua purahéi Egíptore ha opa ipypeguáre, ha eity chupe ha táva guasukuéra umi tetã imbaretevévape, umi yvykuápe oguejýva ndive.
‘Umi poguasu ho'a yvyguýpe, umi oguejýmava'ekue avei ityvýpe ndive. Nde piko ne porãve nga'u umi ambuégui? Eguejy ha eñeno avei umi heko jerovia'ỹva ykére’.
Ha'ekuéra ho'áta umi ñorãirõháme omanova'ekue ndive. Péinama kyse puku oha'arõ. Pembotyryry Egíptope ha opa ipypeguakuérape!
Aipo ramo, umi ñorãirõhára imbaretevéva ha mayma oipytyvõva chupekuéra, he'íta yvykua rugua guive: ‘Oguejýma hikuái ha péina ojepyso umi ojeapi'o'ỹva omanova'ekue ñorãirõháme!
Péina upépe Asiria opa ipypegua aty reheve, ityvy jerére. Maymáva omanova'ekue kyse pukúpe.
Oñeñotỹha oĩ pe yvykua ipypukuvehápe ha ipypeguakuéra aty ojere ityvýre. Opavave omanova'ekue kyse pukúpe, umi oikova'ekue oporomongyhyjepa ko yvy apére.
Upépe oime Elam; opa iñorãirõhakuéra ombojere ityvy, maymáva omanova'ekue ñorãirõháme. Umíva hína umi Tupã rerovia'ỹha, ojeapi'o'ỹva, oikova'ekue omosarambi kyhyje oikovéva apytépe. Ha péina hikuái ko'ágã, heko jerovia'ỹ hague hi'árikuéra, opa oguejýmava'ekue yvykuápe ykére.
Opa omanova'ekue pa'ũme, Elam ojepyso hupápe, iñorãirõhakuéra ijerére, maymáva, tapicha reko jeroviaha'ỹ ojeapi'o'ỹva oikova'ekue omyasãi kyhyje oikovéva apytépe. Ko'ágã katu heko ky'akue hi'ári, péina umi omanómava'ekue pa'ũme, umi omanova'ekue ñorãirõháme.
Péina upépe avei Mésec ha Tubal ha iñirũngueta ityvy jerére, umi heko jeroviaha'ỹva, ndojeapi'óiva, omanova'ekue kyse pukúpe ñorãirõháme, omosarambi haguére kyhyje oikovéva apytépe ko yvy apére.
Ha'ekuéra noñeñotỹi umi yma guare mba'e porã apoharéicha, oguejyva'ekue ityvýpe imba'e porojukaha reheve ha oguerekóva iñakã guýpe ikyse puku ha iñemo'ãha hetekue ári, oiko rire hikuái omyasãi kyhyje oikovéva apytépe ko yvy apére.
Ha nde, Egipto, upépe reiméta umi heko jeroviaha'ỹva apytépe, umi omanova'ekue ñorãirõháme.
Péina upépe Edom, huvicha guasukuéra ha isãmbyhyhakuéra ndive, jepeve imbarete ojepyso avei umi ñorãirõháme omanova'ekue ndive. Ha'ekuéra ojepyso yvykuápe umi heko jeroviaha'ỹva pa'ũme, umi ojeapi'ouka'ỹva'ekue apytépe, oguejýmava'ekue yvykuápe.
Péina upépe umi yvate gotyogua mburuvichakuéra ha umi Sidongua, oguejyva'ekue ñemotĩme opa omanova'ekue ndive, jepénte omosarambi ra'e hikuái kyhyje. Ojepyso hikuái heko jeroviaha'ỹme, umi omanova'ekue ñorãirõháme apytépe, hi'árikuéra iñemotĩngue, umi oguejýmava'ekue ityvýpe ndive.
Faraón ohecháta chupekuéra ha ipy'a guapýta. Pe Faraón ha iñorãirõha maymáva omanombáta kyse pukúpe.” Che, Tupã, ha'e upéicha.
“Che ahejava'ekue omyasãi kyhyje yvy apére opa oikovéva apytépe, ha jepevérõ upéicha, Faraón ha hesegua maymáva ojepysóta umi heko jeroviaha'ỹva apytépe, umi omanova'ekue kyse pukúpe ñorãirõháme.” Che, Tupã, ha'e upeichaha.
Tupã ojere ha he'i chéve:
“Nde, kuimba'e, eñe'ẽ umi ne retã guápe ha ere chupekuéra: che amondo ramo ñorãirõ peteĩ tetãme, upe tetã oiporavo peteĩ ijapytéguikuéra iñangarekoharã.
Ha upe tetã ñangarekoha ohecha ramo hetãre ija'e'ỹva oñembojaha, ombopu turu ha oporomomarandu.
Oime ramo ohendúva upe turupu ha ndojapói mba'eve, ha umi hetãre ija'e'ỹva oguahẽ ha ojuka chupe, ha'e voi ojejukauka,
ohendúgui pe turupu ha ndojapói mba'eve; ha'e voi ojejukauka, oime rire ojapóvamo nomanói ra'e.
Ha pe tetã ñangarekoha ohecha ramo oguahẽ umi hetãre ija'e'ỹva ha nombopúi pe turu oporomomarandu haguã, ha umi hetãre ija'e'ỹva oguahẽ ha ojuka peteĩme, kóva omanóta hembiapo vaikuére, ha upe tetã ñangarekohápe katu, che ojehepy me'ẽkáta upe omanova'ekuére.
Ndéve niko, nde kuimba'e, romoĩ kuri reñangareko haguã Israel rehe. Ne ñe'ẽ renduva'erã mo'ã chéve, ha reporomomarandu cháke ha'évagui.
Ikatu niko oime che ha'e ra'e peteĩ heko añáva ojejukava'erãha; ha néi, nde nereñe'ẽi ramo hendive omyengovia haguã heko vai ha ha'e ndojapói, upe heko añáva omanóne hembiapo vaikuére, ndéve katu ajeruréne rehepyme'ẽ haguã chéve upe omanóvare ojei haguã teko vaígui, ha ha'e ndojapói, ha'e omanóne heko vaikuére, ha nde neremanói chéne.
Nde ere ramo katu peteĩ heko añávape oheja haguã heko vaikue, ha ha'e ndohejái, ha'e omanóta hembiapo vaikue ojerureháicha, nde katu reikovéta.”
“Nde, kuimba'e, ere Israelguakuérape: ‘Peẽ peje: Ore renyhẽ jejavy ha tembiapo vaígui. Upévare ore tuju rohóvo. Mba'éicha piko roikovéta?
Che katu, Tupã, che rekovére ha'e ndaipotaiha omano pe heko añáva, aipota katu omyatyrõ hekove ha oikove. Israel, eheja pe teko vai reraháva. Mba'ére piko remanova'erã?’
Nde, kuimba'e, ere ne retãguakuérape: ‘Oime ramo peteĩ imarangatúva heko vai, opa mba'e iporãva ojapova'ekue tapykueve ndoipe'amo'ãi chupe jejopy vaígui, ha peteĩ heko añáva ndaheko añavéi ramo, opa mba'e vai ojapova'ekuégui tapykueve nomanói chéne. Imarangatúva heko vai ramo, heko porãngue nomoĩ porãi chéne chupe oikove haguã ohóvo.
Che aikuave'ẽ ramo jeikove peteĩ imarangatúvape, ha ha'e ojerovia pe imarangatuháre ha hembiapo vai, ndahecha kuaái chéne umi mba'e porã ojapova'ekue ha omanóne hembiapo vai rupi.
Ha amoĩ ramo omano haguãma peteĩ heko añávape,
ha ome'ẽ jey pe ohejava'ekue mba'e porukakuére térã umi omondava'ekue, ha ojapo iporãva tekove rehegua, ha nahembiapo vaivéi, upéicha ramo, añetehápe oikovéne ha nomanói chéne.
Oiko porãgui ko'ágã teko jojápe, oikovéne ha nachemandu'avéi chéne umi mba'e vai ojapova'ekuére.’
Ne retãguakuéra he'íne che ndajopoiha teko joja, ha añetehápe, ha'ekuéra katu umi ojapo'ỹva teko joja.
Yvypóra heko porãva ojeheja umi mba'e porã ojapóvagui ha ojapo ivaíva, upéicha rupi omanóne.
Ha pe heko vaíva ojeheja ramo mba'e vai apógui ha ojapo iporãva heko jojáva, upévare oikovéne.
Peẽ peje ha peje jey: ‘Tupã ndojapói hikóni teko joja’. Che katu pombojovakéta peteĩ peteĩme, peẽ Israel guápe, pende rekokuére.”
Ára 5ha mes 10hápe, 12 añoha ñaime hague ñane reta'ỹme, peteĩ karia'y okañyva'ekue Jerusaléngui, ou ha omombe'u chéve upe táva guasu ho'a hague hayhu'ỹhára pópe.
Upe pyhare oguahẽ mboyve pe okañyva'ekue, Tupã omoĩ ipo che rehe; ha pyhareve, ou rire upe karia'y, Tupã oheja jey añe'ẽ ha nacheñe'enguvéi.
Tupã ojere che gotyo, ha he'i chéve:
“Umi oikovéva Israel táva guasukuérape ho'apáva rupi, oiko he'i hikuái: ‘Abraham niko peteĩnteva'ekue, ha jepevénte upéicha, tetã tuichakue oñemomba'e; ñande katu niko, ñande retavéva, ikatueteve ko tetã ñane mba'évo.’
Upévare, ere chupekuéra: “Kóicha he'i Tupã: Peẽ pe'u so'o huguy reheve, pomomorã tupã gua'u ta'ãnga rei, peiko peporojuka, ha piko peimo'ã tetã járata peẽ?
Peiko peporojuka kyse pende pópe, pejapo umi mba'e che mbojeguarúva, peiko pemyakã ratĩ pende rapichápe, ha piko peimo'ã tetã járata peẽme?
Ere avei chupekuéra: ‘Che rekovére ha'e, umi oikóva táva guasukuéra ho'apávape ojejukataha avei, ha umi oikóva okápe ahejáta ho'u chupekuéra tymba ñarõ, ha umi oikóva okápe ahejáta ho'u ita kuápe ha yvykuápe omanombáta mba'asýgui.
Ahejáta upe tetã ho'apa ha oiko chugui yvy ojeiko'ỹha ha ahundíta pe mbarete oguerekóva ojeroviaiteha. Israel ka'aguykuéragui oikopáta yvy ojeiko'ỹha; avave ndohasamo'ãvéi upe rupi.
Ágã che ahejávo upe tetã yvy ojeiko'ỹha ramo ha ho'apáva, hembiapo vaikuetáre, umi che oguero'yrõ etéva, upépe ohecha kuaáta hikuái cheha Tupã.’
Ne retãguakuéra oñe'ẽ nde rehe, pe táva jerére opu'ãva rupi, ha umi óga rokẽme, ha he'i ojupe hikuái: Peju, ñahendúta oúva ñandéve Tupãgui.
Ha péicha che retãgua ou ha oguapy ne renondépe, ojapoháicha jepi, ohendu haguã ne ñe'ẽ. Ha'ekuéra katu ndojapói umi eréva. He'i ha he'i jey purahéi mborayhúpe guáicha, ha ipy'apýpekuéra katu oho pláta rapykuéri.
Ha'ekuéra nde rereko ku mborayhúpe opurahéiva ramo, ijahy'o porãva ha ombopu porãva árpa. Ohendu hikuái ne ñe'ẽ, ha ndojapói umi eréva.
Jepénte upéicha, opa mba'e oikóta, ha ágã oikóvo ohecha kuaáta hikuái, añetehápe oĩ hague peteĩ maranduhára ijapytépekuéra.”
Tupã ojere che gotyo ha he'i chéve:
“Nde kuimba'e, eñe'ẽ che rérape ha ehova api umi ovecha rerekua Israel guápe, ha ere chupekuéra: ‘Kóicha he'i Tupã: Aichejáranga umi ovecha rerekua Israelgua, oñangarekóva ijehénte! Oñangareko rangue ijovechakuérare.
Peẽ pemboy'u pe kamby, pejapo pende aorã haguekuégui ha pejuka umi ovecha ikyravéva, ha napeñangarekói pende ovecha atýrare.
Peẽ napeipytyvõi pende ovecha ikangyvévare ha napemonguerái umi hasýva, ndapejokuamíri umi hetyma opẽva'ekuépe, ndaperu jeýi umi hape avyva'ekuépe, ndapehekái umi okañývape, pereko vai uvei katu.
Che ovechakuéra opyta iñangarekoha'ỹre ha isarambipa ha umi tymba ñarõ ho'upa chupekuéra.
Isarambipa umi ka'aguy ha yvytykuéra rupi, hape avypa yvy tuichakue, ha ndaipóri avave ojepy'apýva hesekuéra ha oho oheka.
Aipórõ, peẽ ovecha rerekua, pehendu porãke che ñe'ẽ:
Che, Tupã, ha'e che rekovére: Tymba ñarõ opaichagua omonda ha ho'upa che ovechakuéra ndaherekuáigui. Umi che ovecha ñangarekohakuéra ndohói oheka umi che ovechápe. Ha'ekuéra oñangareko ijehénte ha noñangareko che ovecha atýre.
Upévare, peẽ ovecha rerekua, pehendu ko ñe'ẽ:
Che, Tupã, ha'éva peẽme: Peẽ, ovecha rerekua: Aikuaauka peẽme che pende rayhu'ỹha, ha aipe'áta pende pógui che ovechakuéra ha ndahejamo'ãvéima peñangareko hesekuéra. Upéicha ramo, peẽ ovecha ñangarekoha ndapeikomo'ãvéima peñangareko pende jehénte. Aipe'áta pende hegui che ovechakuéra ha araka'evéma ndapeikomo'ãvéi pe'upa rei peikóvo.”
Che, Tupã, ha'e: Péina ápe aime! Cheté aháta aheka ha añangareko che ovechakuérare.
Pe ovecha rerekua ojepy'apýva ijovechakuérare isarambipa ramo, péicha ajepy'apy che ovechakuérare; anohẽmbáta umi isarambipahágui ára vai ha yvytu ratãme.
Anohẽta umi tetã ambuégui, ambyatýta ha araha ijyvy teépe okaru haguã umi yvyty Israel guápe, umi ysyry rupi, opa ojeikoha rupi upe tetã javeve.
Araháta ha'uka chupekuéra umi kapi'ipe iporãvéva umi yvyty ijyvatevéva Israel peguáre.Upépe opytu'úta hikuái umi kapi'ipe hevéva apytépe.
Cheté añangarekóta che ovechakuérare. Cheté araháta opytu'u haguãme.” Che, Tupã, ha'e upeichataha.
“Ahekáta umi ovecha okañyva'ekue, arúta umi hape avyva'ekuépe, aipohanóta umi hetymapẽvape ha hasývape, aipytyvõta umi ikangyvévape ha ajukapáta umi ikyra ha imbaretétevape. Che añangarekóta hesekuéra teko jojápe.”
Che, Tupã, ha'e: “Pehendu, che ovechakuéra: che ambojovakéta peteĩcha ovecha, ovecha ndive. Kavara, kavara ndive.
Naiporãimapa pe'u pe kapi'ipe iporãnguete ha pepyrũmba upéi pe opytávare? Naiporãimapa peẽme pey'u pe y ipotĩ porãva ha upéi pembotyaipa?
Ha che ovechakuéra ho'uva'erã pe kapi'ipe peẽ pepyrũmba hague, ha ho'uva'erã pe y peẽ pembotyaipava'ekue.
Upévare che, Tupã, ha'e peẽme: Cheté ambojovakéta ovecha ikyráva ha ipirúva.
Peẽ pemyaña-myañágui ijyke guio ha pende atukupépe ha pejeity pene ratĩ reheve umi ikangyvévare, pemosẽmba kapi'ipety porãgui,
che aháta aipytyvõ umi che ovecha ha ha'ekuéra noĩmo'ãvéima peñemboharaipa haguã hesekuéra: che ambojovakéta ovecha, ovecha ndive.
Amoĩta che ovechakuéra renondépe che rembiguái David ha ha'eñoite oñangarekóta hesekuéra. Ha'éta iñangarekoha.
Chéta, Tupã, Ijárakuéra, ha huvichakuérata che rembiguái David. Che, Tupã, añe'ẽma.
Añemoĩta hendivekuéra peteĩ ñe'ẽme oikove haguã py'a guapýpe, ha ahejáta opa tymba ñarõkuéra tetã tuichakue, ikatu haguã oiko hikuái kyhyje'ỹre ha oke porã umi ka'aguýpe.
Ha'ekuéra ha pe yvy jerekuévo ahovasáta ha ahejáta ho'a chupekuéra ama hi'ára porãme, amáicha heta mba'e porã.
Umi yvyra rakã hi'a joáta; yvy ome'ẽ porãta kóga ha ha'ekuéra oikovéta py'a guapýpe ijyvy teépe. Ha aipe'áma ramo che retãgua ijopyhakuéragui, ohecha kuaáta hikuái cheha Tupã.
Umi tetã ambuegua ndojopyvéi chéne ha tymba ñarõ ndo'uvéi chéne chupekuéra. Oikovéne hikuái py'a guapýpe, avave nomondýi chéne chupekuéra.
Ha amoheñóita chupekuéra peteĩ kóga herakuãmbukúva: avavéma nomanomo'ãvéi ñembyahýigui ha ambue tetãnguéra noñembohorymo'ãvéima hesekuéra.
Upévo ohecha kuaáne hikuái che, Tupã, Ijára, aimeha hendivekuéra, ha ha'e kueraha che retã, tetã Israel.” Che, Tupã, ha'e upeichaha.
“Peẽ, che ovechakuéra, peẽ ha'e yvypóra aty che añangarekóva, ha che ha'e pende Jára.” Che, Tupã, ha'e upeichaha.
Tupã ojere che gotyo ha he'i chéve:
“Ejere yvyty Seír gotyo ha ejeity chéve hese, che rérape.
Ere chupe: ‘Kóicha he'i Tupã Che ha'e nde rayhu'ỹhára, yvyty Seír, ha roinupãta, rohejávo yvy ojeiko'ỹha nandi guasúicha.
Aitypáta nde táva guasukuéra, ha oikóta nde hegui yvy ojeiko'ỹha. Upépeku rehecha kuaáne cheha Tupã.
Opa ára nderehayhúiva'ekue Israelguakuérape ha reraha hi'árikuéra ñorãirõ, opáma jave hína ñenupã oikóva hesekuéra heko ky'akuére.
Upévare che, Tupã, che rekovére ha'e: Ajapóta nde hegui tuguy ha pe tuguy oikóta nde rapykuéri. Nde reporojuka ha tuguy oikóta nde rapykuéri.
Ajapóta nde hegui Seír, peteĩ yvy ojeiko'ỹha nandi guasúva ha ndahejavéi chéne avave ohasa upe rupi.
Ahejáta umi nde yvyty, nde ka'aguy ha ne ñukuéra, umi nde ysyry omyenyhẽ omanova'ekue ñorãirõháme.
Ajapóta nde hegui opa ára guarãma peteĩ yvy ojeiko'ỹha nandi guasu ha avave ndoikomo'ãvéi umi nde táva guasúpe. Upéicharõ pehecha kuaáne cheha Tupã.
Nde ereva'ekue: “Israel, mokõive hetã reheve, che mba'eta, che ijárata”, jepeve Tupã oiko upépe.
Upévare, che, Tupã, che rekovére ame'ẽ che ñe'ẽ, ajeitytaha nde rehe pochýpe, mba'e rekosépe ha py'a rasýpe, nde rejeity haguéicha Israel rehe, ha ajekuaaukáta ndéve rombojovakévo.
Upépe reikuaáta che, Tupã, ahendupaite hague umi ñe'ẽ ky'a reityva'ekue Israel yvytykuérare. Nde ereva'ekue: ‘Israel yvy ojeiko'ỹháma. Ko'ágã ikatúma ja'u.’
Reipe'a nde juru che renondépe ha ne kũ opyryrỹi oñe'ẽ vai haguã che rehe. Ha che ahendupaite.
Péicha oñe'ẽ Tupã: “Yvy tuichakue ojevy'áta che rohundívo.
Nde revy'ava'ekue oñehundi ramo tetã oñeme'ẽva'ekue Israélpe imba'erã. Israel rehe oiko haguéicha avei oikóta nde rehe. Repytáta yvy ojeiko'ỹha ramo, yvyty Seír ha Edom javeve! Péicharõ ojekuaáta cheha Tupã.”
“Ha nde, kuimba'e, che rérape eñe'ẽ umi yvyty Israel guápe ha ere chupekuéra tohendu che ñe'ẽ.
Che, Tupã, ha'e: Israel rayhu'ỹhakuéra oimo'ã ha'e kueraha umi yvyty opa'ỹva jára.
Néi, eñe'ẽ che rérape ha ere chupekuéra: ‘Kóicha he'i Tupã: opa guio ojejeity pende rehe ha pene rundi; umi tetã ambue pende apyhy ha maymáva oñembohory ha ojahéi pende rehe.
Upévare, yvytykuéra Israelgua, pehendu Tupã ñe'ẽmondo yvytykuéra, umi ysyry ha ñúme guarã; umi ho'apa haguépe ha avave oiko'ỹhápe, umi táva guasu nandi Israel pegua, omondapava'ekue chupe umi ijereregua ha oñembohoryva'ekue hesekuéra.
Kóicha he'i Tupã: Che ñe'ẽ oho hendy tini pochýgui umi ambue tetã guáre, tenondete ku tetã Edom rehe. Umíva ojapyhy che yvy vy'a pópe, ojahéi hese ha omondapa iñu.
Eñe'ẽ che rérape Israel rehe ha ere: Kóicha he'i Tupã yvyty, ysyry ha ñukuéra jára: che areko ñe'ẽ hendy tiníva pochýgui, umi ñe'ẽ ky'a pehasava'ekuére tetã ambuekuéra pópe.
Upévare che, Tupã, ame'ẽ che ñe'ẽ, umi tetã pende jereregua oñemotĩmbaitetaha.
Peẽ katu, yvytykuéra Israel pegua, peñemondéta yvyra rakãgui, tuicháva ha hi'a hetáva, che retã Israélpe guarã, oĩmava hína ojevy haguãicha.
Che añangarekóta hesekuéra ha ahejáta chupekuéra oñemitỹ ha oñotỹ heta mba'e.
Ahejáta oñemuña heta Israel retãgua oikóva upépe. Táva guasukuéra henyhẽta yvypóragui, ha umi ho'apava'ekue oñemopu'ãmba jeýta.
Ahejáta heta pende pype yvypóra ha tymba ave, ha taheta hetave ko'ẽre. Hetáta ipypegua yma guaréicha, ha peẽ peime porãvéta yma guarégui.Upévo pehecha kuaáta cheha Tupã.
Ahejáta che retãgua oguata pende ári, yvykuéra Israel pegua, ha toñembojára pende rehe, ha peẽ ndapehejavéi chéne chupekuéra ta'ýra ha tajyra'ỹre.
Che, Tupã, ha'e: Oje'e peẽ yvyty pe'uha yvypóra ha pehejaha ta'ýra ha tajyra'ỹre chupekuéra.
Néi, peẽ ndape'umo'ãvéima avavépe, ha ndapehejamo'ãvéima ta'ýra ha tajyra'ỹre chupekuéra. Che, Tupã, ha'e upeichaha.
Ndahejavéi chéne pehendu ojahéi ramo pende rehe umi tetã ambue; napendeja'ovéi chéne umíva, peẽ ndapehejamo'ãvéima haguére pende ra'y ha pende rajykuéra umíva umi tetãme.” Che, Tupã, ha'e upeichaha.
Tupã ojere che gotyo ha he'i chéve:
“Israelguakuéra oiko ramo guare ijyvýpe, omongy'ava'ekue hikuái upe ijyvy hembiapo vaípe. Pe oikoveháicha, chéve guarãva'ekue peteĩ mba'e nde ky'áva ha che mbojeguarúva.
Upérõ aity hesekuéra che pochy, umi jejukaita ojapova'ekuére, tetã tuichakue ha omongy'a haguére upe hetã, tupã gua'u ta'ãnga rei ñemomorãpe,
ha umi hembiapo vaikuére, amosarambipava'ekue chupekuéra ambue tetã rupi.
Ha opa tetã oguahẽha rupi, omongy'ámi hikuái che réra marangatu, ha opa umi rupigua he'ími: ‘Ko'ãva Tupã retãgua hína, ha osẽ manteva'ekue hetãgui!’
Ha upépe hasy chéve ahecha mba'éichapa, Israel rupi che réra marangatu oñemongy'ámi mamo tetã oguahẽháme ha'ekuéra.
Upévare ere Israelguakuérape: “Kóicha he'i Tupã: ‘Ko ajapo táva ndaha'éi pende reko ky'a rupi, Israelguakuéra, che réra marangatu rehénte, peẽ peikova'ekue pemongy'a umi tetã peho hague rupi.
Che ahechaukáta tetãnguéra apytépe che réra guasuete imarangatuha, peẽ peikova'ekue pemongy'a ipa'ũmekuéra. Ágã péicha ajapóvo, maymáva ohecha kuaáta cheha Tupã.’” Che, Tupã, ha'e upeichaha.
“Che poguenohẽta opa umi tetã peimehágui. Pombyatýta ha pombojevýta pende yvýpe.
Pojohéita y iky'a'ỹvape, pomopotĩta opaichagua mba'e ky'águi, poiky'a'óta umi peja haguégui tupã gua'u ta'ãnga rei rehe;
Amoĩta pende pype peteĩ py'a ipyahúva ha peteĩ ánga ipyahúva. Aipe'áta pende hegui pe py'a hatãva itáicha ha amoĩta peẽme peteĩ heko ñarõ'ỹva.
Amoĩta pende pype che ánga ha ahejáta pejapo opa che rembiapoukapy;
peikóta tetã ame'ẽva'ekuépe pende rúpe, ha peẽta che retãgua ha che pende Járata.
Poipe'áta opa pene mongy'ávagui. Ahejáta heta trígo ha namondomo'ãvéima peẽme ñembyahýi.
Ahejáta umi yvyra rakã ha umi ñu hi'a hetave, peẽ ndapehasavéi haguã ñemotĩ umi ambue tetã renondépe, pene ñembyahýire.
Ha pene mandu'ávo pene rembiapo vaikuére peteĩne pende jehegui pende reko ky'akuére ha pene rembiapo vaikuére.
Che, Tupã, ha'e upeichaha: Peikuaáke, peẽ Israelgua, che ndajapoiha ko'ã mba'e pende rehehápe, oimégui peteĩ ha pende py'a tarova pende reko vaíre.
Che, Tupã, ha'e: “Ágã pomopotimbámarõ pende reko ky'akuégui, ahejáta peiko umi pende táva guasúpe, ha pemopu'ãpa jey ho'apa haguégui.
Pe yvy opytava'ekue nandi, upéva rangue, oñeñemitỹta ipype opa ohasáva renondépe.
Ha oje'éta: Kóva ko yvy, nandi opytava'ekue, ko'ágã ha'ete umi yvotyty Edén pegua; umi táva guasu ho'apava'ekue, ojehasa hague ha ojeitypava'ekue, ko'ágã guarã táva imbaretéva ha oĩma ipypegua.
Aipórõ, umi tetã ijereregua opytáva gueteri oikove, ohecha kuaáta che, Tupã, amopu'ã jeyha umi ho'ava'ekue, añemitỹ jeyha umi yvy oñemoperõva'ekuépe.” Che, Tupã, ha'e upéicha ha ojapóta umi ha'eva'ekue.
Che, Tupã, ha'e: “Ajapovéta ave. Ame'ẽta Israélpe ojeruréva guive chéve; amoñemoñáta ovecháicha.
Umi táva guasu henyhẽta ipype guágui, ha'etéta umi ovecha ojereraháva ojevy'ahápema, Jerusalénpe ojejuka haguã ime'ẽmby. Upépe ohecha kuaáta hikuái cheha Tupã.”
Tupã omboja che rehe ipo ha che myenyhẽ ipokatúgui, ha che moĩ peteĩ ñu hetahápe kãnguekue.
Tupã che mboguata opáichavo; umi kãnguekue omyenyhẽmbaite upe ñu, ha kãngue reipaitéma.
Upépe he'i chéve: Ndépa reroviáne ko'ã kãnguekue oikove jeýne haguã? Che ha'e chupe: “Tupã, nde año mante reikuaa upéva”.
Aipórõ Tupã he'i chéve: “Eñe'ẽ che rérape ko'ã kãnguekuépe. Ere chupekuéra: ‘kãngue rei, pehendu ko'ã ñe'ẽ oúva Tupãgui’.
Tupã he'i peẽme: ‘Amoingéta pende pype tekove pytu peikove jey haguã.
Amoĩta peẽme tajygue, pomboho'óta, pombopiréta ha ame'ẽta peẽme tekove pyahu peikove jey haguã. Upépe peẽ pehecha kuaáta cheha Tupã.’”
Che añe'ẽ chupekuéra ha'e he'i haguéicha chéve. Ha añe'ẽ aja chupekuéra aína, ahendu hyapúva: peteĩ yvy ryrýi nipo ra'e, ha umi kãnguekue oñepyrũ oñembyaty ojuehe.
Ha ahecha umi kãnguekue ári osẽ tajygue ha to'o, ha ojejaho'i pirépe. Ha ndoguerekói jepe tekove pytu.
Upépe Tupã he'i chéve: “Eñe'ẽ che rérape pe tekove pytúpe, ha ere chupe: Tekove pytu, eju opa guio ha emoingove ko'ã te'õngue.”
Che añe'ẽ Tupã rérape ha'e he'i haguéicha chéve, ha pe tekove pytu ou oike ipypekuéra, ha ha'ekuéra oikove ha opu'ã oñembo'y. Hetaiterei niko ha oiko chuguikuéra peteĩ aty ndaipapaháiva.
Upépe Tupã he'i chéve: “Israelgua maymáva niko, ko'ã kãnguekuéicha.Oiko he'i hikuái: ‘Ore kãnguekue kãngue reíntema; ndaikatu véima ñaha'arõvo mba'eve, japáma.’
Néi, eñe'ẽve chupekuéra che rérape: Kóicha he'i Tupã: ‘Che retãgua maymáva, poguenohẽta pe yvykua peñeñotỹ haguégui ha pomondo jeýta tetã Israélpe.
Ha ágã poguenohẽ jeýma ramo pe yvykua peñeñotỹ haguégui, pehecha kuaáta, peẽ che retãgua, cheha Tupã.
Che amoĩta pende pype tekove pytu che heguíva, ha peẽ peikove jeýta, ha pomoĩ jeýta pende yvy teépe. Upépe peikuaáta che, Tupã, ha'e ha ajapo hague.’” Che, Tupã, ha'e upeichaha.
Tupã ojere che gotyo ha he'i chéve:
Emoĩ nde pópe peteĩ yvyra ha ehai ipype: ‘Judá ha iñirũ Israelguakuéra’. Ejapyhy upéi ambue yvyra ha ehai: ‘Efraín, José rérape, ha ambue imoirũhára Israel yvy hembýva pegua’.
Upe rire emboja ojuehe oiko haguã mokõivévagui peteĩ, ta peteĩ añónte nde pópe.
Ne retãguakuéra he'ívo ndéve: ‘Emyesakãna oréve mba'épa he'ise upéva’,
ere chupekuéra: ‘Kóicha he'i Tupã: Ajapyhýta pe José yvyra, oĩva hína Efraín pópe ha ambuekuéra Israel irũva, ha ambojáta pe Judá yvyráre, oiko peve mokõivévagui peteĩ yvyránte che pópe’.
Ereko nde pópe, tohecha maymáva, umi mokõi yvyra reiporuva'ekue rehai haguã.
Upéi ere chupekuéra: ‘Kóicha he'i Tupã: Anohẽta Israelguakuérape umi tetã ambue oho haguépe opytágui; opa guio ambyatypáta ha arojevýta ijyvýpe.
Ajapóta chuguikuéra peteĩ tetãnte umi yvyty Israel peguápe, ha peteĩnte huvicha guasúta. Napenemombyrymo'ãvéima ojuehegui mokõi tetãme, napenderuvicha guasu mokõi mo'ãvéima.
Na pe ñemongy'a mo'ãvéima avei pemomorã haguére tupã gua'u ta'ãnga rei imbojeguarupýva, ha ndapeikomo'ãvéima peñemboheko ky'a. Che poipe'áta pende reko jeroviaha'ỹgui, ha pomopotĩta pende reko ky'águi. Ha'ekuérata che retãgua ha che Ijára.
Che rembiguái David añoitéta huvicha guasu ha herekuakuéra, ha ha'ekuéra che ñe'ẽ rendúta ha ojapóta che rembiapoukapy.
Oikóta hikuái pe tetã ame'ẽva'ekuépe che rembiguái Jacóbpe, oiko haguépe avei ijypy kuerakue. Upépe oikóta ha'ekuéra, ta'ýrakuéra ha iñemoñarekuéra opa ára guarãma; ha che rembiguái David ha'éta opa ára huvichakuéra.
Roñemoĩta peteĩ ñe'ẽme, rome'ẽta ojupe oñoñe'ẽ, iñañete haguã chupekuéra oikove joa py'a guapýpe.Kóvata ñe'ẽ ñome'ẽ opa ára guarãma. Ahejáta heta oñemuña ha opa ára guarãma amoĩta che tupao marangatu ijapytépekuéra.
Aikóta hendivekuéra, ha chéta Ijárakuéra, ha ha'ekuéra katu che retãgua.
Che tupao marangatu oĩma ramo ijapytépekuéra, umi ambue tetã ohecha kuaáne, che aiporavo hague Israélpe che mba'e marangatu ramo.
Pe karia'y che reraha okẽ kuarahy resẽ gotyogua gotyo,
ha ahecha ouha Tupã, Israel Jára, reko mimbipa upe kuarahy resẽ guio, peteĩ tyapu nde tuicháva reheve, ha'ete umi y osyry hatãva ha yvy hesakãmba heko mimbikuépe.
Pe mba'e ahecháva ha'ete ku ahechava'ekue avei, ou ramo guare Tupã ohundívo Jerusalén, ha ako aime ramo guare ysyry Quebar rembe'ýpe. Ajayvy ha amboja che syva yvýre.
Tupã reko mimbipa oike tupaópe, okẽ kuarahy resẽ gotyogua rupi.
Tupã pokatu che rupi ha che reraha pe ogaguy hyepývo guápe ha ahecha mba'éichapa pe Tupã reko mimbipa omyenyhẽmba pe tupao.
Ha ahendu peteĩ oñe'ẽva chéve tupao kotypy guive, pe karia'y oñembo'y aja che ykére.
Upe oñe'ẽva he'i chéve: ‘Nde kuimba'e, kóva ha'e che guapyha, mamo amoĩháme che py, ko'ápe aikóta Israelguakuéra pa'ũme opa ára guarãma. Israelguakuéra ha opa huvicha guasu nomongy'amo'ãvéima che réra, umi heko ky'akuépe ha huvicha guasukuéra re'õngue ha ityvykuéra ñemopu'ãme.
Omoĩvo hokẽ jeikehakuéra che rokẽ rovái umi hokẽ jokoha che rokẽ jokoha yképe ogyke pererĩmímente oñemo'ã ojuehegui, umi Israelgua omongy'a che réra marangatu hembiapo vaikuetápe, ha che pochýgui ahundi chupekuéra.
Ko'águi rire katu, nahembiapovaimo'ãvéima ha nomomorãvéi chéne huvicha guasukuéra retekue, ha che aikóta ipa'ũmekuéra opa ára guarãma.
Nde katu, kuimba'e, emombe'u Israelguakuérape mba'éichapa che tupao, totĩ hikuái hembiapo vaikuégui ha toha'ã kuaa che tupao.
Ha otĩ ramo hikuái mba'e vaieta ojapova'ekuégui, emombe'upaite chupekuéra mba'éichapa ko tupao, mba'éicha tuichakue, moõ rupípa ojeike ha oñesẽ ha opa che rembiapoukapy hesegua. Ehai chupekuéra kuatiáre tohecha joa hikuái mba'épa ha'e ha tojapo upéva.
Kóva ha'e ijapopyrã tupao rehegua: Opa oĩha ha ijerekuévo, umi yvyty ári, yvy marangatu ramo ojeguerekova'erã. Upéva ha'e ijapopyrã tupao rehegua.
Kóva ha'e pe altar tuichakue, oñeha'ã haguéicha yma guare ha'ãhápe. Yvykua ojeréva hese, ipypukukue oguereko médio métro ha ipykue médio métro avei. Oka gotyo ijerekue rehegua ijyvateha ohupyty 25 sentímetro. Ijyvatekue katu, kóicha:
Pe yvykua rugua guive, hopyta osẽva okápe rembe'y peve ijyvate peteĩ métro. Ha ipy médio métro. Upe guive, hete ipukuveha peve ohupyty mokõi métro ha ipy peteĩ métro.
Ha upe guive hu'ã meve, oñemoĩhápe ime'ẽmby, ohupyty mokõi métro ha hi'ári hatĩ irundy, ojeupíva yvate gotyo.
Pe hu'ã ipe ha irundyve ijyke ojoja, peteĩ-teĩ oguereko 6 métro.
Pe hete mbyte ijyvateveha hi'ariete mboyve, ijyke irundy avei, ha peteĩ-teĩ ijyke oguereko 7 métro. Yvykua ijereregua oguereko médio métro ipykue ha pe hembe'y opu'ãva ipy 125 sentímetro. Umi oñepyrũha ojejupi haguã Tupã ñemomorãhápe oma'ẽ kuarahy resẽvo.
Upe rire he'i chéve: Kóicha he'i Tupã: Ko'ã mba'e ko'ãva ojehechava'erã oguahẽvo ára oñemopu'ã ko altar oñemymbajuka haguã hi'ári ha ojehypýi huguykuépe.
Reme'ẽta peteĩ tóro ra'y ojejukava'erã ojehepyme'ẽvo teko ky'akue umi levítape, Sadoc ñemoñare, oñembojáva omba'apóvo chéve guarã. Che, Tupã ha'e upéicha haguã.
Upe tóro ra'y ruguýpe rehypýita umi altar ratĩ irundyvére, umi ijyke akua irundyvére ave ha pe hembe'ýre. Upéicha ramo remopotĩta teko ky'águi ha ojejepy'a joráta upevakuégui.
Upéi rehupíta pe tóro ra'y oĩva ime'ẽmby ramo teko ky'akue rehe ha reraha ojehapy haguãme, tupao rokápe.
Ára oúvape katu, reikuave'ẽta peteĩ kavara ra'y ivai'ỹva mba'evépe, teko ky'a repy ramo, ha oñemopotĩ pe altar yvypóra angaipágui, ojejapo haguéicha pe tóro ra'y reheve.
Rejapopávo ko'ã mba'e rehupíta peteĩ tóro ra'y ha peteĩ kavara, mokõivéva oguereko'ỹva mba'eve ivaíva ijehekuéra, oñerenohẽva'ekue ijatyhágui,
ha reraháta che renondépe; umi pa'i ombojukyva'erã ha oikuave'ẽ ime'ẽmby ramo Tupãme.
Umi 7 ára pukukue reikuave'ẽva'erã ime'ẽmby ramo peteĩ kavara ra'y ojejuka haguã teko ky'akue myengoviávo; upéicha avei oñekuave'ẽva'erã peteĩ tóro ra'y ha peteĩ kavara ivai'ỹva mba'evépe, oñerenohẽva'ekue ijatyhágui.
Umi 7 ára pukukue ojejapóne ko'ã mba'e oñemopotĩ haguã teko ky'águi pe altar.
Upe 8 araha guive tenonderãvo katu, pa'ikuéra oikuave'ẽva'erã ime'ẽmby ha tymba juka jeiko porã jey rehegua. Ha upépe che pomoguahẽta che rendápe. Che, Tupã, ame'ẽ che ñe'ẽ.
Pe karia'y che reraha jey tupaópe, ojeikeha okavogua kuarahy resẽ gotyo, oñembotýva hína.
Upépe Tupã he'i chéve: “Ko ojeikeha oñembotýta; ndojepe'áiva'erã. Avave ndaikatumo'ãi oike upe rupi, oike haguére upe rupi Tupã, Israel Jára. Upéicha rupi opytáta oñemboty.
Tetã sãmbyhyhára mante ikatúta oike oguapy haguã okaru tembi'u marangatúgui Tupã renondépe. Ha'e pe kotýpe oike hague rupi, upe rupi jeýnte osẽne.”
Pe karia'y che reraha upéi yvate gotyogua ojeikehápe, tupao renondévo. Ahecha Tupã reko mimbipa omyenyhẽ hague pe tupao, ha ajayvy amboja peve che syva yvýre.
Upépe Tupã he'i chéve: “Nde, kuimba'e, eipe'a porã nde resa ha ehendu opa mba'e ha'étava ndéve mba'éichapa ojeporuva'erã ko tupao. Ema'ẽ porãke máva mávapa ikatu oike ko tupaópe ha osẽ chugui.
Ere umi Israelgua ñe'ẽ rendu'ỹme: ‘Kóicha he'i Tupã: Iporã mante pene rembiapo vai peẽ Israelgua.
Peẽ pemongy'a che tupao ha peheja oike pype ambue tetãgua ojeapi'o'ỹva hetépe ha ipy'ápe; pemongy'a peikuave'ẽ rupi chéve che rembi'urã tymba me'ẽmby ñandykue ha huguykue, ha pemondoro ñe'ẽ ñome'ẽngue umi pene rembiapo vaikuetápe.
Ndapejapói che rembiapoukapy marangatu tupaópe guarã ha pemoĩ uvei pytagua pópe.’
Upévare che, Tupã, ha'e: Ndoikemo'ãi che tupaópe mba'eveichagua pytagua ojeapi'o'ỹva hetépe ha ipy'ápe; umi ambue tetãgua oikóva Israelguakuéra pa'ũme jepeve.
Umi levíta, oñemboykeva'ekue che hegui Israelguakuéra opia ramo guare che rapégui omomorã haguã tupã gua'u ta'ãnga rei, ohepyme'ẽva'erã heko ky'akuére.
Ha'ekuéra ikatúta omba'apo che tupaópe okẽ ñangarekoha ramo, ha oimevéva tembiapo tupao ryepýpe; ha'ekuérata umi omymbajukáva ojehapy haguã me'ẽmbyhápe ha opa umi ojererúva me'ẽmby ramo; upéicha avei, oĩva'erã ñembosako'ihápe mante oipytyvõ haguã hetã guápe.
Ha'ekuéra oĩva'ekue umi Israelgua ñe'ẽme omohenonde haguã tupã gua'u ñemomorã, ha upéicha omohembiapo vaikuepa. Upévare ohepyme'ẽva'erã heko ky'akue.” Che, Tupã, ha'e upeichaha.
“Ndaikatumo'ãi omba'apo chéve guarã pa'i ramo, ha oñemboja jepe umi mba'e imarangatúvare, ahánirieteve umi imarangatuetévare. Ogueraha manteva'erã hikuái ijapére iñemotĩngue, umi mba'e ky'a ojapova'ekuére.
Amoĩta chupekuéra omba'apo haguã tupaópe umi ichu'ikue jepive guáre, ojapo haguã hikuái opa mba'e rei.”
Umi pa'i levíta, Sadoc ñemoñare, omba'apónteva'ekue ohóvo che tupaópe, umi Israelgua oñemboyke ramo guare che rapégui, umíva ikatu oñemboja che rehe ha omba'apo chéve guarã. Ha'ekuéra ikatu oñemboja che rendápe oikuave'ẽ haguã chéve tymba jukakue ñandy ha huguykue. Che, Tupã, ha'e upéicha oiko haguã.
Ikatu avei oike che tupaópe ha oñemboja pe mba'e añemomorãha rehe omba'apóvo chéve guarã, ha oñemoĩne omba'apo haguã chéve.
Oike haguã pe hyepyvogua ogaguy rokẽ rupi, ha'ekuéra oñemondeva'erã ao líno guiguápe. Omba'apo ramo hikuái pe ogaguy hyepývo guápe térã tupaópe, nomondéiva'erã ao ovecha rague guigua.
Iñakã mo'ãha líno guiguava'erã ha ikasõ mbyky avei, ha nomoĩriva'erã iku'áre mba'eve ombohy'áiva'erã chupekuéra.
Ha osẽ haguã pe ogaguy okávo guápe, oĩháme tavagua, oipe'ava'erã umi ao oiporuva'ekue tupao ryepýpe, oheja upépe ha oñemonde ambue aópe, ani haguã pe ao momarangatuha ona táva guáre.
Noñemyakã perõiva'erã ha ndohejáiva'erã avei ipuku hi'áva; oñeñapínteva'erã.
Mavave pa'i ndo'úiva'erã kaguy oike jave pe ogaguy hyepývo guápe.
Nomendáiva'erã iména manova'ekuére térã iménagui ojeiva'ekuére; peteĩ kuña Israelgua oikuaa'ỹva gueteri kuimba'e mante, ỹrõ katu peteĩ pa'i omanova'ekue rembirekore ndive.
Pa'ikuéra ombo'eva'erã che retã guápe ohecha kuaa haguã mba'épa imarangatu ha mba'épa ahániri, ha mba'épa ipotĩ ha mba'épa iky'a.
Umi ojeiko vaihápe, ha'ekuéra oporombojovakeva'erã, tekorã amoĩva'ekuépe he'iháicha. Ojapopava'erã opa che rembiapoukapy che arete rehegua, ha omomba'eva'erã umi ára che apytu'uha.
Araka'eve ndopokóiva'erã te'õnguére, ani haguã oja hese mba'asy ndaha'éi ramo itúva, isy, ita'ýra, itajýra térã teindýra ha isy memby kuimba'e omenda'ỹva mante.
Ojapo ramo upéva, oñemopotĩva'erã, ha upe rire oha'arõ gueteri 7 ára.
Oike jeývo tupao rogaguy hyepývo guápe omba'apo jey haguã, oikuave'ẽva'erã peteĩ mymbajuka teko ky'akuére. Che, Tupã, ha'e upéicha haguã.
Che añoitéta pe mba'e oguereko táva tembirejakue ramo umi pa'i. Noñeme'ẽmo'ãi mba'eve imba'e kuerarã. Che pe imba'ekuéra.
Ikatúta ha'ekuéra okaru umi me'ẽmby Israelguakuéra oguerúvagui ha umi mymba ojejukava'ekuégui, teko ky'akue ha angaipa repy ramo. Upéicha avei, opa ome'ẽva chéve umi Israelgua imba'e kuerarãne.
Umi pa'ípe oñeme'ẽne avei iporãnguete ñemitỹ oñemono'õva'ekuégui ha opa umi me'ẽmbýgui. Ha peẽ pejapóvo mbuja, umi iporãvéva chupekuéra guarãne. Upéicha ramo, che pohovasáne, ahovasáne pende róga.
Pa'ikuéra ndo'úiva'erã guyra ha tymba omano reiva'ekue térã omboja'o vaipava'ekue tymba ñarõ.
Pemboja'óvo po'ahápe porã ko yvy peteĩ-teĩme imba'erã, pehejava'erã 12 kilómetro imédio ipukukue ha 10 ipykue, Tupãme guarã. Tuicha javeve upéva yvy marangatúta.
Upe yvy upévagui, 250 métro peteĩ-teĩ irundyve ijyképe, ha 25 métro kapi'ity porã ijerekuévo tupaorã.
Kóva ko yvýgui katu, 12 kilómetro imédio ipukukue ha 5 ipykue ojehejava'erã yvy marangatuete ramo, upépe oñemopu'ãta pe tupao.
Upépe avei oñemo'ãta umi pa'i tupao rerekua omba'apóva Tupãme rogarã. Upéva tenda marangatúta avei.
Upéi ave, 12 kilómetro imédio ipukukue ha 5 ipykue, umi levíta omba'apóva tupaópe mba'erãta, ojapo haguã hikuái táva guasu oiko haguã.
Ipahávo ojehejava'erã avei 12 kilómetro imédio ipukukue ha 2 kilómetro imédio ipykue, pe yvy marangatu ykére, opa Israel guápe guarã.
Oimeva'erã avei yvy opytáva tetã sãmbyhyhárape. Peteĩ oĩva'erã kuarahy resẽvo ha ambue ipehẽngue katu kuarahy reikévo, upéva he'ise, pe yvy marangatu ha pe ojehejáva táva guasurãgui, mokõive ijyképe. Kuarahy resẽ gotyo guive kuarahy reike gotyo peve, ipuku ha ipyva'erã, peteĩ-teĩ ñemoñare atýpe oñeme'ẽ hagueichaite.
Ko yvy, tetã sãmbyhyhára mba'eta. Upéicha ramo, tetã sãmbyhyhakuéra ndojopymo'ãvéima che retã guápe, ha ohejáta hekohápe umi Israelgua, peteĩ-teĩ ijypy kuerakue ñemoñare atýpe.
Che, Tupã, ha'e: “Iporã mante, peẽ Israel sãmbyhyhára! Anive peporoha'ã mbaretépe ha peporohuguy'o. Peikóna teko porã ha teko jojápe. Anive pemonda yvy che retã guágui.” Che, Tupã, ha'e upéicha haguã.
“Umi peha'ãha mba'e pohyikue ha mba'e pukukue, tojoavyve'ỹ.
Mba'e ra'ỹingue ha hykuéva oñeha'ãha peteĩchava'erã. Pe homer oguerekóva 220 lítro opytáta oñembojoja haguã ramo. Pe bato, hykuéva oñeha'ãha oguerekóta pe homérgui, 10 hendápe oñemboja'o jojahágui peteĩ, ha pe efá katu, mba'e ra'ỹingue oñeha'ãha, pe bátoichata avei.
Ipohyikue oñeha'ãha katu, 20 Guerá ojapo peteĩ siclo ha peteĩ siclo ohupyty 11 grámo: 60 siclo ojapo peteĩ mína.”
Ko'ãva ha'e umi me'ẽmby pejapova'erã: Pemboja'ova'erã pe trígo ha pe seváda pemono'õva 60 aty jojápe, ha peteĩ peheja me'ẽmby ramo.
Ñandyryku pemono'õva pemboja'ova'erã 100 hetakue jojápe, ha peteĩ peheja me'ẽmbyrã.
Ovecha ramo katu, peme'ẽva'erã peteĩ 200 apytégui, umi kapi'i porãvehápe okarúvagui. Upéva tymba jukarã jeiko porã jey rehegua, oñeme'ẽva oñemopotĩ haguã teko ky'akue. Che, Tupã, ha'e upéicha haguã.
Tetã javeve, maymáva ohejava'erã ko me'ẽmby Israel sãmbyhyhápe,
ha ha'e ombohasava'erã umi tymba ojejuka haguã Tupã momba'e guasúvo, ha umi mba'e ra'ỹi ha kaguy, me'ẽmbyrã jasy ra'ýpe, umi ára ojepytu'uhápe ha opa arete Israel peguápe. Tetã sãmbyhyhára ojapoukava'erã tymba juka oñemopotĩ haguã teko ky'águi; ha umi mba'e ra'ỹi me'ẽmby, umi tymba juka ha tymba jehapy jeiko porã jey rehegua katu, oñemopotĩ haguã Israélpe heko ky'akuégui.”
Che, Tupã, ha'e: “Ára peteĩha mes peteĩháme peikuave'ẽva'erã tymba jukarã peteĩ tóro ra'y, ivai'ỹva mba'evépe, ipotĩ haguã tupao teko ky'águi.
Pa'i ogueraháta pe tymba ruguykue, ojejukava'ekue teko ky'akue repyme'ẽvo, ha omonáta umi tupao rokẽre, pe Tupã ñemomorãháre irundyve ijyke rehe ha ogaguy kotypyvogua rokẽkuérare.
Upeichaite avei ojejapova'erã 7 arahápe upéva upe méspe, oimeraẽva heko ky'ava'ekue rehe ohecha kuaa'ỹre. Upéicha ipotĩta tupao.
Ára 14 ramo upe mes peteĩháme pe ñepyrũva'erã pembyarete Páskua, ha 7 ára pukukue pe'uva'erã mbuja ilevadura'ỹva.
Upe ára upévape, tetã sãmbyhyhára oikuave'ẽva'erã tymba juka heko ky'akue rehe ha opa Israelgua reko ky'akuére.
Ha umi 7 ára pukukue katu, 7 tóro ra'y ha 7 kavara mácho, ivai'ỹva mba'evépe, ha ojapo tymba juka ojehapýva Tupã rérape. Upéi ave, peteĩ-teĩ ára ohasávape ojejukava'erã peteĩ kavara ra'y opa teko ky'akuére.
Peteĩ-teĩ tóro ra'ýre ha peteĩ-teĩ kavara mácho rehe oñemoĩveva'erã 20 kílo mba'e ra'ỹi ha mbohapy lítro imédio ñandyryku. Ha mbohapy lítro imédio ñandyryku.”
Upéicha avei ku arete Enramáda rehe guápe, oikóva ára 15ha, mes 7ha ramo, 7 ára pukukue tetã sãmbyhyhára ojapova'erã ojapo hagueichaite iñepyrũmbýpe. Ha 7 ára pukukue ojuka ha ohapyva'erã tymba ha ome'ẽ mba'e ra'ỹi ha ñandyryku.
Pe karia'y che reraha jey upe rire pe tupaópe ojeikehápe. Upépe ahecha pe okẽguy rupi osẽha y, ha osyryha kuarahy resẽvo, oma'ẽha gotyo tupao. Pe y oguejy tupao akatúavo, altar yvy gotyo pegua gotyo.
Upéi che renohẽ okápe yvate gotyogua okẽ rupi ha che mbojere ojeikeha okavogua peve, pe opytáva kuarahy resẽvo. Upépe ahecha y osẽha pe ojeikehágui yvy gotyo.
Pe karia'y osẽ kuarahy resẽvo, oha'ã 500 métro, ha che mbohasa pe ysyry. Y oñuãmba che py.
Upéi oha'ã jey 500 métro ha che mbohasa pe ysyry; y oguahẽma che renypy'ã meve. Oha'ã jey 500 métro ha che mbohasa mboypýri; upépe katu, y ohupytýma che ku'a.
Oha'ã jey 500 métro, ha pe ysyry ndaikatu véima ohasa; oiko chugui peteĩ ysyry nde rypýva, ytahápe mante ikatúva jahasa.
Upépe he'i chéve: “Ema'ẽ porãke rehechava'ekuére”. Upéi che mbojevy pe ysyry rembe'ýre.
Ha ahecha mokõive hembe'ýpe oĩha heta yvyra.
Upépe he'i chéve: “Ko y osyry kuarahy resẽ gotyo ha oguahẽ ysyry Jordán peve, upégui oho oñehẽ yguasu hérava Mar Muértope. Oguahẽvo upépe, pe yguasu nahe'ẽ juky mo'ãvéima.
Mamo oguahẽháme pe ysyry ikatúta oiko ipype opaichagua pira ha ijerére katu opaichagua tymba. Ko y kóva omohe'ẽta y iróva ojuhúva hapépe, ha opáichavo oĩta oikovéva.
En-Gadi guive En-Eglaim peve oiméta pira kutuhára, ha upépe oguenohẽta omokã ipyahakuéra. Ha hetaitereíta opaichagua pira, yguasu Mediterráneo peguáicha.
Umi karugua ha yvy susũme katu ndaipórimo'ãi y he'ẽ'ỹva jukýpe; upe rupigua y, he'ẽ jukýta, ojeporúta oñerenohẽ haguã chugui juky.
Pe ysyry rembe'ýpe opu'ãta opaichagua yvyra hi'áva. Umi yvyra rogue ndo'amo'ãi araka'eve, ha opa ára hi'áta. Ohasávo mes jepi hi'áta. Opa ára hi'y porãta pe ysyry osẽvagui tupao guive. Yva oĩta oje'u haguã ha yvyra rogue pohãguã.”
Che Tupã ha'e: “Ko'ãva ha'e tetã rembe'y oñeme'ẽtava tembirejakue ramo umi 12 ñemoñare aty Israel guápe. Josépe guarã oñeme'ẽta joyvy.
Che ame'ẽva'ekue che ñe'ẽ ahejataha ko tetã pende ypykuérape. Aipota peñomboja'o joja hese. Ko tetã kóva che rembirejakue peẽme guarã.
Ko tetã rembe'y yvate gotyo ohasáta táva guasu Hetlón rupi, ha táva guasu Sedad rupi,
Berotá ha Sibraim rupi (ko'ãva opyta Damasco ha Hamat pa'ũme) ha Hasar-Haticón rupi (ojáva Haurán rehe).
Aipórõ, tetã rembe'y yvate gotyogua ojepysóta Mediterráneo guive Hasar-Enán peve, ha opyta yvate gotyo Damasco ha Hamat yvy.
Tetã rembe'y kuarahy resẽ gotyogua ohóta Haurán ha Damasco pa'ũ guive táva guasu Tamar peve, Mar Muerto ypýpe, ysyry Jordán pukukuévo, oipe'átava ojuehegui Galaad yvy ha Israel yvy.
Tetã rembe'y yvy gotyo ohóta Tamar guive, ohasávo y renda hérava Meribá-Cadés, Egipto ysyry'i rupi, oguahẽ peve Mediterráneope.
Tetã rembe'y kuarahy reikévo, ohóta Mediterráneo guive Egipto peve, ha Egipto rembe'ýgui Hamátpe ojeikeha peve.
Kóva ha'e pe tetã pemboja'o jojava'erã umi 12 ñemoñare aty Israel guápe.
Upévata tembirejakue opytáva peẽme, ha umi tetã ambuegua oikóva pene ndive ave ha ita'ýrava pende apytépe. Perekova'erã chupekuéra ou ypyva'ekue ramo guáicha Israélpe. Pemboja'óvo yvy umi Israelgua ñemoñare atýpe, umi tetã ambue guápe avei peme'ẽva'erã.
Umi tetã ambue guarépe oñeme'ẽva'erã ijyvyrã, Israelgua ñemoñare aty oikohápe.” Che, Tupã, ha'e upéicha ojejapo haguã.
Áño peteĩha Ciro ojupi haguépe Persia ruvicha guasúrõ, ha ojehu haguãicha Ñandejára ñe'ẽ Jeremías omosarambiva'ekue, Ñandejára oñatõi Círope omoĩ haguã kuatiápe ha ohenduka haguã hetã tuichakuére kóicha:
—Che Ciro, Persia ruvicha guasu kóicha ha'e: “Ñandejára, Tupã yvága pegua omoĩmba che pópe opa tetãnguéra oĩva ko yvy apére. Ha'e omoĩ che pópe amopu'ãvo chupe tupao táva Jerusalénpe, opytáva Judá yvýpe.”
Aipo ramo opa peẽme, Tupã retã guápe, ha'e “Tapeho pemopu'ã tupao Ñandejára, Israel Tupãme, táva Jerusalénpe opytáva Judá yvýpe. Ha ha'e ta pene pytyvõ.
Ha opa umi osẽtavape oho hetãme, umívape toipytyvõ umi hóga jere rupi oikóva ha tome'ẽ chupekuéra pláta, óro, mymbakuéra ha opa mba'e. Péicha avei, opaichagua mba'e kuave'ẽ Tupã tupaópe guarã oĩva Jerusalénpe.”
Tupã omokyre'ỹ umi omyakãva Judá ha Benjamín ñemoñarépe, avei pa'i ha levítakuérape. Ko'ãva oñembosako'i oho haguã Jerusalénpe omopu'ãvo tupao Ñandejárape.
Ha umi ohótava guivépe, oñeme'ẽ opaichagua mba'e: pláta, óro, mymbakuéra, heta mba'e jeguaita ha opaichagua mba'e kuave'ẽ.
Mburuvicha guasu Ciro voi ome'ẽka jey umi tembiporuita Nabucodonosor oguenohẽkava'ekue Ñandejára tupaógui oĩva Jerusalénpe ha oguerahaukava'ekue itupãnguéra tupaópe guarã Babilóniape.
Umíva umi mba'e Ciro ome'ẽ iviru ñangarekohára Mitrídatespe ha kóva, oipapa rire, ome'ẽ Judá ruvicha Sesbasárpe.
Ko'ãva hína umi mba'e oñeme'ẽva'ekue chupe: 30 ña'ẽ órova, 1.000 ña'ẽ plátava ha 29 kyse.
Avei 30 kambuchi'i órova, 410 kambuchi'i plátava ha 1.000 tembiporu opaichagua.
Oĩ 5.400 tembiporu óro ha plátagui ojejapóva. Ha Sesbasar ogueraha ko'ã mba'e umi ojehapo'ova'ekue hetãgui oho jeývo Jerusalénpe Babilóniagui.
Ko'ãva hína Israelgua oikove ypyva'ekue Judápe ha upéi Nabucodonosor oguerahava'ekue Babilóniape. Upégui ou jeyva'ekue hikuái. Heta oĩva'ekue oúva Jerusalénpe, ambue katu isarambi ko Judá yvýre ohóvo hikuái peteĩ-teĩ hógakuérape.
Omyakã chupekuéra Zorobabel, Josué, Nehemías, Seraías, Reelaías, Mardoqueo, Bilsán, Mispar, Bigvai, Rehúm ha Baaná. Ko'ãva umi ohova'ekue:
Parós ñemoñarekuéra, 2172,
Sefatías ñemoñare, 372,
Árah ñemoñare, 775,
Pahat-Moab ñemoñare (umíva hína Josué ha Joab ñemoñare), 2812,
Elam ñemoñare, 1254,
Zatú ñemoñare, 945,
Zacai ñemoñare, 760,
Binuy ñemoñare, 642,
Bebai ñemoñare, 623,
Azgad ñemoñare, 1222,
Adonicam ñemoñare, 666,
Bigvai ñemoñare, 2056,
Adín ñemoñare, 454,
Ater, upéva hína Ezequías ñemoñare, 98,
Besai ñemoñare, 323,
Jorá ñemoñare, 112,
Hasum ñemoñare, 223,
Guibar ñemoñare, 95,
Belengua 103,
Netofagua 56,
Anatotgua 128
Bet-Azmavetgua 42,
Quiriat-Jearim, Quefirá ha Beerotgua 743,
Ramá ha Guebagua 621,
Micmasgua 122,
Betel ha Haigua 223,
Nebo ñemoñare 52,
Magbís ñemoñare 156,
Elam (ambuéva) ñemoñare 1254,
Harim ñemoñare 320,
Lod, Hadid ha Onó ñemoñare 725,
Jericó ñemoñare 345,
Senaá ñemoñare 3.630,
Pa'ikuérava katu oho: Josué rogagua, Jedaías ñemoñare 973,
Imer ñemoñare 1052,
Pashur ñemoñare 1247,
Harim ñemoñare 1017.
Levítakuérava katu oho: Hodovías ñemoñare, Josué ha Cadmiel ñemoñare 74,
Opurahéiva katu oho: Asaf ñemoñare 128.
Okẽ rerekua ñemoñare katu: Salum, Ater, Talmón, Acub, Hatitá ha Sobai ñemoñare 139.
Tupaópe omba'apóva ñemoñare katu: Sihá, Hasufá, Tabaot,
Querós, Siahá, Padón,
Lebaná, Hagabá, Acub,
Hagab, Salmai, Hanán,
Guidel, Gáhar, Reaías,
Resín, Necodá, Gazam,
Uzá, Paséah, Besai,
Asná, Meunim, Nefusim,
Bacbuc, Hacufá, Harhur,
Baslut, Mehidá, Harsá,
Barcós, Sísara, Temá,
Nesíah ha Hatifá ñemoñare.
Salomón rembiguaikue ñemoñaréva katu: Sotai, Soféret, Perudá,
Jaalá, Darcón, Guidel,
Sefatías, Hatil, Poquéret-Hasebaím ha Amón ñemoñare.
Umi tupaópe omba'apóva ñemoñare Salomón rembiguaikue ñemoñare ndive ohupyty 392.
Umi ohóva táva Tel-Mélah, Tel-Harsá, Querub, Adón ha Imérgui ndoikuaái ha'ekuérapa Israelgua térãpa nahániri.
Umíva hína Delaías, Tobías ha Necodá ñemoñarekuéra 652.
Pa'ikuéra apytépe katu oĩ Hobaías ha Cos ñemoñare; ha Barzilai péicha oñembohérava omenda haguére peteĩva Barzilai rajýre. Barzilai niko Galaadguava'ekue.
Maymáva ko'ã ñemoñare oheka héra kuatiápe ohecha haguã oĩpa héra pa'ikuéra ñemoñare apytépe. Ha ndojejuhúigui, ndojehejái chupekuéra pa'ikuéra apytépe.
Hi'ári, huvichakuéra Zorobabel ndohejái chupekuéra ho'u umi mba'e oñemboykévagui Tupãme, pa'i oity mboyve Urim ha Tumim oikuaa haguã upe ojejapova'erã.
Umi Israelgua ojevýva ohupyty 42.36,
hembiguáikuéra katu 7.337. Oĩ avei 2.000 kuimba'e ha kuña opurahéiva.
Ogueraha hikuái 736 kavaju, 245 mburika,
avei 435 kaméllo ha 6.720 vúrro.
Oĩ umi Israel guápe omyakãva apytépe, oguahẽvo tupaópe, Jerusalénpe, oikuave'ẽ umi mba'e oguerekóvagui ikatu haguã Ñandejára tupao oñemopu'ã pe oñembo'y ypy haguépe.
Ikatumiháicha ome'ẽ hikuái ha péicha oñembyaty 488 kílo óro, 2.750 kílo pláta ha 100 pa'i ao.Pa'i ha levítakuéra opyta Jerusalénpe. Péicha avei oĩ umi ouva'ekue apytégui opytáva upépe. Umi opurahéiva ha umi tupaópe omba'apóva, opavave oho oiko itávape. Péicha avei umi Israelgua hembýva.
Pe 7 meshápe hérava Tisri, upévo maymáva Israelgua oñemohenda jeýma itávakuérape. Ha upéi oĩ haguéicha oñembyaty Jerusalénpe.
Upérõ Josadac ra'y Josué ha hapicha pa'ikuéra ha Salatiel ra'y Zorobabel ha heseguakuéra oñemoĩ omopu'ã altar Tupã, Israel Járape ikatu haguã ojapo mymbahapy upépe. Péicha he'i kuatiápe ohejava'ekue Tupã rembiguái Moisés.
Pe oĩ haguépe voi omopu'ã hikuái pe altar, okyhyje ramo jepe umi ijere rupi oikóvagui. Ha upépe oikuave'ẽ mymbahapy Ñandejárape pyhareve ha ka'aru.
Ombyarete avei hikuái Jotopa Róga ára. Ha kuatiápe he'iháicha, opa árape oikuave'ẽ hikuái mymbahapy, umi árape oñekuave'ẽva'erãháicha.
Oikuave'ẽ avei hikuái Ñandejárape opa árape mymbahapy, ha avei jasy ra'y jave. Péicha avei opa umi aretépe Ñandejára rehehápe ojererekóva. Upéi oĩ umi ijeheguínte omoguahẽva Ñandejárape ambue mba'e kuave'ẽ.
Ne'ĩra ramo jepe oñepyrũ omopu'ã hikuái tupao Ñandejárape, pe 7 mes ñepyrũha ára guive oikuave'ẽ hikuái Ñandejárape mymbahapy.
Persia ruvicha guasu he'i haguéicha chupekuéra ohenoika hikuái ita omboguapýva ha yvyra rehe omba'apóvape. Ha táva Tiro ha Sidón guápe katu ome'ẽ hikuái tembi'u, kaguy ha ñandyry ogueruka haguã chupekuéra ýrupi yvyra Líbanogui táva Jope peve.
Pe mes mokõiháme hérava Ijár, 2 áño oho jey haguépe hikuái Jerusalénpe, Salatiel ra'y, Zorobabel; ha Josadac ra'y, Josué ha ipehẽnguekuéra pa'i, levítakuéra ha opa umi ojehapo'ova'ekue hetãgui ha ojevyva'ekue Jerusalénpe Babilóniagui oñemoĩ omopu'ã tupao. Ha omoĩ hikuái tembiapo omyakã haguã levítakuérape ombotýmava 20 áño.
Josué, ta'ýra ha tyvýrakuéra reheve; Cadmiel ha ta'ýrakuéra Judá ñemoñare guáva; Henadad, ta'ýra ha tyvýrakuéra ndive levítava oñemoĩ oñondive omyakã haguã umi Tupã tupao rehe ombo'apóvape.
Oñemboguapy aja ita pe tupao roguyke oñemopu'ã haguã, oñemboja pa'ikuéra oñemonde jeguapáva, turu ipópe. Péicha avei Asaf ñemoñare, levítava platíllo reheve opurahéi ha omomba'e guasu haguã Tupãme David, Israel ruvicha guasu oheja haguéicha.
Ha opurahéi ha omomba'e guasu Ñandejárape he'ívo: “Tupã imba'e porã ha opa árape Israélpe ohayhu.” Ha maymáva Israelgua osapukái omomba'e guasúvo Tupãme, oñemboguapýguima ita tupao roguyke oñemopu'ã haguã.
Heta pa'i, levítakuéra ha umi Israélpe omyakãva, ikaraipámava ha ohechava'ekue pe tupao ypykue hasẽ ohechávo oñemopu'ã jeyha pe tupao. Péicha avei heta oĩ osapukáiva vy'águi.
Mombyrýgui oñehendu pe ayvu omopu'ãva hikuái, opavave osapukáigui. Ha avave nde'ikuaái mávapa pe ovy'áva térã mávapa pe hasẽva.
Ko'ã mba'e ojehu rire ha Artajerjes oĩ ramo guare mburuvicha guasúrõ Pérsiape, peteĩ kuimba'e hérava Esdras oho Babilóniagui Jerusalénpe. Esdras ypykuéra hína ko'ãva: Seraías, Azarías, Hilquías,
Salum, Sadoc, Ahitub,
Amarías, Azarías, Meraiot,
Zeraías, Uzí, Buquí,
Abisúa, Finees, Eleazar ha Aarón. Aarón pe pa'i ypykueva'ekue.
Ko Esdras niko peteĩ kuimba'e aranduva'ekue. Ha'e oikuaapa Ñandejára, Israel Tupã rembiapoukapy, ha'e voi ome'ẽva'ekue Moiséspe. Ñandejára oĩgui hendive ha oipytyvõgui chupe, mburuvicha guasu Artajerjes ome'ẽ Ésdraspe opa mba'e ojeruréva.
Artajerjes ojupi rire 7 áño mburuvicha guasúrõ, oĩva'ekue avei Israelgua ojevýva Jerusalénpe. Umíva apytépe oĩ pa'i, levítakuéra opurahéiva, umi Tupã róga rehe oñangarekóva ha umi Tupã tupaópe omba'apóva.
Esdras oguahẽ Jerusalénpe pe mes Ab hérava ñepyrũme. Ojapóma pe ramo 7 áño Artajerjes ojupi hague mburuvicha guasúrõ.
Osẽva'ekue hikuái Babilóniagui pe mes hérava Nisán ñepyrũme ha oguahẽ Jerusalénpe pe mes hérava Ab ñepyrũme, Tupã oĩgui hendivekuéra.
Esdras oguerekova'ekue ipy'ápe oñemoaranduvévo Ñandejára rembiapoukapýpe, oikóvo ipype he'iháicha ha ombo'évo Israel guápe.
Kóicha he'i pe kuatia mburuvicha guasu Artajerjes ome'ẽva'ekue pa'i Ésdraspe, kuimba'e arandu Ñandejára rembiapoukapýpe, oñeme'ẽva'ekue chupe ombo'e haguã Israel guápe:
“Che, Artajerjes amoguahẽ che maitei pa'i Ésdraspe, kuimba'e arandu Tupã yvága pegua rembiapoukapýpe.
Kóicha aipota ojejapo: maymáva Israelgua oikóva ko che retãme ha ohose jeýva hetãme, toho ne ndive; taha'e pa'i térã levíta.
Che, ha umi 7 che pytyvõhára che guýpe oĩva rérape ha'e ndéve reho, remaña ha rehecha haguã mba'épa oĩ Judá ha Jerusalénpe. Rehecháta avei ojeikópa upépe Tupã rembiapoukapýpe oñemoĩva'ekue nde pópe he'iháicha.
Reraháta avei pe pláta ha óro che ha umi che pytyvõhára rome'ẽva Israel Tupãme avave ojerure'ỹ rehe oréve. Eraháta emoĩ ha'e oikohápe Jerusalénpe.
Eraha kuaa avei opa pláta térã óro ikatúva rembyaty ko Babilóniape. Péicha avei, eraha kuaa opa mba'e kuave'ẽ Israelgua térã pa'ikuéra ome'ẽva ndéve Tupã tupaópe guarã oĩva Jerusalénpe.
Opa ko'ã mba'e rembyatýva reheve eñeha'ã ejogua guéi, ovecha ha ovecha ra'ykuéra. Avei ejogua hu'itĩ ha kaguy peikuave'ẽ haguã pene Tupã altar ári, itupaópe Jerusalénpe.
Ha hemby ramo peẽme pe pláta ha óro, peiporu peẽme iporãveháicha, Tupã oipotaháicha.
Umi tembiporu ojeporúva Tupã tupaópe ha oñeme'ẽva ndéve, aipota ndete voi reraha ha remoĩ Tupã renondépe, Jerusalénpe.
Ha, oĩve ramo reikotevẽva Tupã tupao oñemopu'ã haguã, oñeme'ẽta ndéve umi che mba'évagui.
Cheté voi, Artajerjes ha'eka opa umi oñangarekóvape umi mba'e che mba'évare, oĩva hína kuarahy reike gotyo Éufrates ysyrýgui, peme'ẽ haguã pa'i Ésdraspe ha'e ojerure haichaite. Pa'i Esdras ningo kuimba'e arandu Tupã yvága pegua ñe'ẽme.
Ojerure ramo peẽme, peme'ẽ kuaa chupe 3.300 kílo pláta, 22.000 kílo trígo, 2.200 lítro kaguy, 2.200 lítro aséite olívo peve. Ha juky katu oipotaháicha.
Opa mba'e Tupã yvága pegua oipotaháicha aipota pya'e ojejapo, ani ágã ipochy ha ojahéi che ra'ykuéra térã che retãre.
Aipota avei peikuaa: pa'ikuéra, umi levíta, umi opurahéiva, umi tupao rehe oñangarekóva ha opavave tupaópe omba'apóva ndaipotaiha oñemoĩ hi'árikuéra mba'eveichagua impuésto, ha ani pejerure chupekuéra mba'eve.
Nde katu Esdras, ne Tupã nemoarandu haguéicha, emoĩ mburuvichakuéra oisãmbyhy haguã umi oikóvape kuarahy reike gotyo Éufrates y syrýgui ha avei umi oikuaávape Tupã ñe'ẽ. Umi oikuaa'ỹvape Tupã ñe'ẽ katu embo'e.
Ha oĩ ramo ojapo'ỹva Tupã ñe'ẽ térã che ñe'ẽ, upéva tome'ẽ opa oguerekóva, toho koty ypytũme, toñemosẽ pe tetãgui térã tojejuka.”
Oñembo'e Esdras kóicha: Toñemomba'e guasu Ñandejára, ore rukuéra ypykue Tupã, omoĩgui ñande ruvicha guasu py'ápe omomba'évo Ñandejára tupao oĩva Jerusalénpe,
Ñandejára imba'e porãgui che ndive ikatu añemboja mburuvicha guasu, umi ipytyvõhára ha mayma oĩ porãva rendápe. Ñandejára che mokyre'ỹ ha che pytyvõ rupi heta Israel guápe oĩ porãva ambyaty ojevy haguã che ndive.
Ko'ã mba'e ojehu rire, oñemboja che rendápe umi Israel guápe omyakãva ha he'i chéve kóicha: —Kuimba'ekuéra Israelgua, pa'i ha levítakuéra ningo ojehe'a umi cananéo, hitíta, ferezéo, jebuséo, amoníta, moabíta, egipcio ha amorréokuéra ndive oikóva árupi. Umíva niko omomba'e ambue tupã ha heko jeguaru.
Túvakuéra ha ta'ýra hapykuérikuéra, omendapa ko'ã tetã megua kuñáre. Ha péicha ñande, jajeporavova'ekue Tupãme guarã, jajehe'a ambue tetã guáre. Ñande ruvichakuéra hína umi tenondete oĩva ko mba'e vai apópe.
Ahendúvo ko oje'éva chéve, ahechauka haguã che mba'e mbyasy amondoro che ao, ahekýi che akã rague ha che rendyva rague ha py'a rasýpe aguapy tuicha ajepy'apy.
Opa umi Israel Tupã ñe'ẽ omomba'éva oñembyaty che ndive. Ha'ekuéra ohecha mba'éichapa umi ojehapo'ova'ekue hetãgui ha ou jeyva'ekue opu'ã Tupã rehe. Che katu aguapy ajepy'apy ka'aru peve, mymba ojejuka ha oñekuave'ẽ vove Tupãme.
Upévo apu'ã, ha che ao sorokue che jehe, añesũ ha ahupi che po yvágare, añembo'évo Tupã che Járape.
Ha'e chupe: “Tupã che Jára, atĩeterei ningo ne rendápe añemboja haguã. Ha ndaikuaái mba'épa ajapóta. Rasaitereíma ore rembiapo vai. Yvága pevéma niko oguahẽ.
Ymaite guive, ore rukuéra ypykue oikove ramo guare guive, ko'agãite peve ningo roja'yvere ne ndive. Ha upévare voi ore moĩva'ekue oréve, ore ruvicha ha ore pa'ikuérape ambue tetãgua pópe. Hetáma rojeporu vai. Rojereraha águio pégotyo. Roñemonda ha maymávante ore apo'i. Ha péicha ko'ágã roju rojejuhu.
Ko'ágã katu Tupã ore Jára, ne mba'e porã rupi ore gueru oréve, tembiguái ramo roikohágui ha ore mohenda ko nde yvy marangatúpe. Nde rupi Tupã, ha'ete ku rohecha pyahu jeýva. Ha jepe roime ambue tetã po guýpe, nde rembovevýi oréve pe ore jopýva.
Tembiguái ramo roiko ramo jepe, nde Tupã ndaorerejái ore año. Mburuvicha guasukuéra tetã Persia pegua ndive ore moĩ porã. Nde ore mokyre'ỹ romopu'ã jey haguã nde tupao, ojeity ha isarambipáva. Ha ko'ápe, Judá ha Jerusalénpe, nde reñangareko ore rehe.
Ko'ágã katu Tupã ore Jára, ndoroguerekói mba'eve ikatúva ro'e ndéve. Romboyke ningo umi ne rembiapoukapy,
nde reme'ẽva'ekue oréve, ne rembiguái maranduhárakuéra rupi. Nde ningo ereva'ekue oréve pe yvy reme'ẽtava'ekue oréve, upéva iky'apaha. Umi upépe oikóva omyenyhẽ pe hetã heko ky'a jeguarúpe.
Ereva'ekue avei oréve ani haguãtei roheja ore rajykuéra omenda kuimba'e pe rupigua ndive, ha ani haguã ore ra'ykuéra omenda kuña pe rupigua ndive. Ereva'ekue avei oréve ani haguã rome'ẽ chupekuéra ore ñe'ẽ roiko porãtaha hendivekuéra, térã roñeha'ãtaha hesekuéra. Roñemombareteva'erã katu uvei, ikatu haguãicha ore ro'u umi mba'e iporãvéva pe yvýgui heñóiva, ikatu haguãicha roheja pe yvy ore ra'ykuérape ijyvy teerã, opa árape guarã.
Heta mba'e vai ou ore ári, ore rembiapo vaígui. Nde katu Tupã mba'eve guasu nderejapói ore rehe ore rembiapo vai haguére. Ko'ágã katu ore nohẽ ambue tetã po guýgui.
Ikatúta nga'u piko péicha ramo roñembyesarái jey ne rembiapoukapýgui? Mba'éicha piko rojehe'a jeýta ko'ã arupigua ndive heko ky'a jeguarúva? Nandepochymo'ãi nga'u piko ore ndive? Naorerundimo'ãi nga'u piko reheja'ỹ rehe peteĩnte jepe oikovéva ore apytégui?
Tupã, Israel Jára, ndé nde reko jojágui ningo ore ko'ápe roiméva roikove gueteri. Roñemoĩ ne renondépe ore reko ky'a reheve. Roikuaa ndaijaiha oréve kóicha rojapo ha ndaikatuiha roguahẽ ne rendápe.”
Esdras, tasẽme oñembyasy ha oñemombe'u jave hína ñesũháme tupao renondépe oñembyaty ijerére kuimba'e, kuña ha mitã Israelgua. Ha'ekuéra avei hasẽ Esdras ndive.
Upémarõ Secanías, Jehiel ra'y Elam ñemoñare, he'i Ésdraspe: —Ore niko ropu'ã Tupã rehe roiporavóvo kuña okaragua, ko ore jere rupi oikóva ha ambue tupã omomba'éva, romenda haguã hesekuéra. Tuicha ramo jepe pe ore rembiapo vai, ikatu gueteri ore Israelgua, roñemoĩ porã Tupã ndive.
Ñame'ẽ ñane ñe'ẽ Tupãme ha ja'e chupe japoitaha umi kuñágui. Imembykuéra reheve ñamondopa hógape. Jajapo Tupã rembiapoukapy he'iháicha. Nde, ha umi iñarandúva ipype, ore reko mbo'e roiko haguã he'iháicha.
Epu'ã! Kóva ne rembiapo hína. Ore roĩta ne ndive. Epu'ã! Pya'e porã jaikopa haguã.
Opu'ã Esdras ha ome'ẽka iñe'ẽ umi pa'ikuérape omyakãvape, levítakuérape ha mayma Israel guápe ojapotaha pe oje'e haguéicha. He'i hikuái péicha ojapotaha.
Esdras osẽ oho Tupao renondégui. Oho oike Johanán, Eliasib ra'y kotýpe ha upépe ohasa pe pyhare. Mba'evete ndo'úiri, ombyasýgui mba'éicha umi hetãgui ojehapo'ova'ekue ha ou jeyva'ekue Jerusalénpe omboyke Tupãme.
Ojekuaauka upéi mayma oikóva Judá ha Jerusalénpe, umi ojehapo'ova'ekue hetãgui ha ou jeyva'ekue, oñembyatypa haguã Jerusalénpe.
Umi Israel guápe omyakãva ha karaikuéra he'ika opavavépe oĩ ramo ou'ỹva Jerusalénpe mbohapy arahápe, umívagui ojepe'apataha ijyvy ha oñemosẽtaha umi Jerusalénpe ou jeyva'ekue apytégui.
Mbohapy arahápe, oñembyatypa mayma Judá ha Benjamingua Jerusalénpe. Pe 9 meshápe hérava Kislev, pe 20 arahápe oñembyatypa hikuái okápe tupao renondépe. Upépe oĩ aja ou hi'árikuéra ama nde'áva, ha oryrýi osusũ hikuái hykuepágui ha okyhyjégui pe ojehútavagui.
Oñembo'y pa'i Esdras ha he'i chupekuéra: —Pemendávo kuña pytaguáre, peẽ pejapo ivaíva Tupã renondépe ha ko'ýte Israel ikuatia ky'a Tupã ndive.
Néi! Ko'ápe, Tupã pende rukuéra ypykue Jára renondépe pehecha kuaa pene rembiapo vai ha pejapo ha'e oipotaháicha. Anive pejehe'a umi arupigua ndive. Pemondopa hógape umi kuña ñande'ỹva.
Opa umi ijatýva he'i joa: —Nde ereháicha rojapóta.
Okýnte niko hína ko'ágã ha heta umi oja'yveréva. Ndaikatumo'ãi avave opyta are ko amáme. Hi'ariete, kóva ipukúta hína.
Mba'égui piko umi ore myakãva ndopytái ha omoĩ ára ikatu haguãicha mayma omendáva kuña pytaguáre oĩva opa táva rupi oñemboja huvichakuéra reheve? Péicharõ mante ñamboguéta ko mba'e vai ombopochy hendýva Tupãme.
Ha opa umi ojehapo'ova'ekue hetãgui ha ou jeyva'ekue Jerusalénpe oipota péicha ojejapo. Jonatán, Asael ra'y ha Jahazías, Ticvá ra'y añoite oñemoĩ pe ñe'ẽre. Oñemoĩ hendivekuéra Mesulam ha Sabtai, peteĩ levíta.
Pa'i Esdras, ha'ete voi oiporavo iñirũrã umi Israel guápe omyakãva apytégui oipytyvõ haguã chupe. Ha pe 10 meshápe, hérava Tebet ñepyrũme, oñemoĩ hikuái ohecha mávapa umi omendáva kuña pytaguáre.
Pe mes peteĩme, hérava Nisán ñepyrũme, oguerekopáma hikuái umi omendáva kuña pytaguáre.
Pa'ikuéra apytépe omendava'ekue kuña pytaguáre ojejuhu ko'ãva: Josadac ra'y, Josué ñemoñarekuéra, ha tyke'ýrakuéra: Maaseías, Eliézer, Jarib, Guedalías.
Ko'ãva ome'ẽ iñe'ẽ opoitaha hembirekokuéragui ha oikuave'ẽ peteĩ ovecha ipotĩ haguã hembiapo vaikuégui.
Imer ñemoñarekuéra apytépe: Hananí ha Zebadías.
Harim ñemoñarekuéra apytépe: Maaseías, Elías, Semaías, Jehiel ha Ozías.
Pashur ñemoñarekuéra apytépe: Elioenai, Maaseías, Ismael, Natanael, Jozabad ha Elasá.
Levíta ñemoñarekuéra apytépe: Jozabad, Simí, Quelaías (upéva hína Quelitá) Petahías, Judá ha Eliézer.
Umi opurahéiva apytépe: Eliasib. Tupao rokẽ rehe oñangarekóva: Salum, Télem ha Urí.
Israelgua apytépe: Parós ñemoñarekuéra apytépe: Ramías, Jezías, Malquías, Mijamín, Eleazar, Malquías ha Benaías.
Elam ñemoñarekuéra apytépe: Matanías, Zacarías, Jehiel, Abdí, Jeremot ha Elías.
Zatú ñemoñarekuéra apytépe: Elioenai, Eliasib, Matanías, Jeremot, Zabad ha Azizá.
Bebai ñemoñarekuéra apytépe: Johanán, Ananías, Zabai ha Atlai.
Baní ñemoñarekuéra apytépe: Mesulam, Maluc, Adaías, Jasub, Seal ha Ramot.
Pahat-Moab ñemoñarekuéra apytépe: Adná, Quelal, Benaías, Maaseías, Matanías, Besalel, Binuy ha Manasés.
Harim ñemoñarekuéra apytépe: Eliézer, Isías, Malquías, Semaías, Simeón,
Benjamín, Maluc ha Semarías.
Hasum ñemoñarekuéra apytépe: Matenai, Matatá, Zabad, Elifélet, Jeremai, Manasés ha Simí.
Baní ñemoñarekuéra apytépe: Madai, Amram, Uel,
Benaías, Bedías, Queluhu,
Vanías, Meremot, Eliasib,
Matanías, Matenai, Jaasai.
Binuy ñemoñarekuéra apytépe: Simí,
Selemías, Natán, Adaías,
Macnadbai, Sasai, Sarai,
Asarel, Selemías, Semarías,
Salum, Amarías ha José.
Nebo ñemoñarekuéra apytépe: Jeiel, Matatías, Zabad, Zebiná, Jadau, Joel ha Benaías.
Ko'ãva hína umi omendava'ekue kuña pytaguáre. Upéi opoi chuguikuéra ha omondo hógape imembykuéra reheve.
Che, Pablo, peteĩ apóstol, ndaha'éiva yvypóra remimoĩ térã yvypóra remimondo, Jesucristo voi katu che mbouva'ekue, ha Tupã ave, omoingove jeyva'ekue Jesúspe.
Che, ha ñane pehẽnguekuéra maymáva avei pomomaitei Tupã iglésia Galacia guápe.
Tupã ñande Ru ha Jesucristo Ñandejára toñohẽ pende ári imba'e porã ha ipy'a guapy.
Jesucristo omanova'ekue ñane angaipáre, ñane renohẽ haguã ko yvy reko añágui, oipotaháicha Tupã, ñande Ru.
Toñemomba'e guasu Tupãme, opa ára guarã. Amén.
Che mbopy'andýi peñemombyry pya'ete hague Tupãgui, pene renóiva'ekue ohechaukávo peẽme ipy'a porã Jesucristo rupi, ha pehasa hague ambue marandúpe.
Añetehápe, ndaha'éi oiméva ambue marandu. Oiménte niko umi pene myakã tavýva ha ombyaiséva Jesucristo marandu porã.
Ha oimérõ ohendukáva peẽme marandu ndaha'éiva ore romyasãiva'ekue, toho aña retãme. Marãve ndoikói che ramo, térã peteĩ Tupã remimbou ramo.
Ha'éma haguéicha voi peẽme ko'ágã ha'e jey peẽme: Oimérõ omosarambíva pende apytépe marandu porã ndaha'éiva pe oguahẽmava'ekue peẽme, toho aña retãme.
Che ndahekái yvypóra ojuhu porã che rembiapo, Tupã ojuhu porãnte che aipota. Che ndahekái apyta porã yvypóra ndive. Apyta porãse rire, ndaha'éiva'erã mo'ã Jesucristo rembiguái.
Peikuaáke kóva, che pehẽnguekuéra: pe marandu porã che amyasãiva, ndaha'éi yvypóra ojapova'ekue.
Noguahẽi chéve ha ndaikuaáiva'ekue mba'eveichagua yvypóragui. Jesucristoite voi katu oikuaaukava'ekue chéve.
Oiméne pehendu oje'e ramo mba'épa raka'e yma pe che reko, ha mba'éichapa akaguai mbarete Tupã iglésiare, ha añeha'ã ahundi.
Aikoha árape judío rekópe, umi che rapicha judío che javeguápe tapykuete aheja, che rakate'ỹgui umi ñande ru ypy kuerakue jepokuaaháre.
Tupã che poravo aju mboyvéma voi ko yvy ári, ha tuichágui pe imborayhu che renói. Ha'e oipotávo,
oikuaauka chéve Ta'ýra, amyasãi haguã imarandu oporopysyrõva, umi judio'ỹva apytépe. Ha upérõ ndaháiva'ekue añomongeta mba'eveichagua yvypóra ndive.
Ha ndahái avei Jerusalénpe ahechávo umi apóstolmava'ekuépe che mboyve. Upéva rangue, aha pya'ete Arábiape, ha upéi aju jey Damáscope.
Mbohapy áño haguépe aha Jerusalénpe aikuaávo Céfaspe (Pedro) ha hendive aime 15 ára.
Ha ndahechái ambuekuéra apóstolpe, ahecha jepe Santiágope, Ñandejára pehẽngue.
Tupã renondépe ha'e peẽme, ko ahaíva hína peẽme añeteguaha.
Upéi aha Siria ha Cilíciape.
Umi ñane pehẽngue Jesucristo iglésia pegua oĩva Judéape, ndachekuaáiva'ekue.
Ohendúnte hikuái oje'e ramo: “Ku oikova'ekue ñane muña, ko'ágã oiko omyasãi pe marandu porã ymave ohundiseva'ekue.”
Ha upévare oguerohory Tupãme.
Ohasa rire 14 áño aha jey Jerusalénpe Bernabé ndive, ha araha che ndive Títope.
Aha, Tupã ohechaukágui chéve ahava'erãha. Ha upépe, ha'eñoháme umi oñemomba'e guasuvévape, amyesakã chupekuéra pe marandu pyahu amyasãiva umi judio'ỹva apytépe, ani haguã oimo'ã hikuái umi che ajapóva térã ajapova'ekue ajapo reiha.
Ha Títope jepe Grecia guáva, oĩva'ekue che ndive, ndojejeruréi chupe ojeapi'ouka haguã.
Oime ra'e ore pehẽngue gua'u oikeva'ekue ore apytépe ñemihápe, ohecha haguã pe sãsõ roguerekóva Jesucristo ndive, ojapo jey haguã ore hegui tembiapoukapy rembiguái.
Ha nisapy'ami jepe noroñembotyryrykái hesekuéra, roipotágui pe marandu porã añetegua opyta pende pype.
Ha nome'ẽi chéve mba'eve ipyahúva, umi oñemomba'e guasuvéva, chéve guarã jepe ndaha'éi mba'épa ra'e ha'ekuéra. Tupã niko noporombojoavýi ijapére reínte ohechávare.
Upéva rangue, ohecha kuaa hikuái Tupã ome'ẽ hague chéve che rembiaporãrõ amyasãi haguã pe marandu porã umi judio'ỹva apytépe. Pédrope oheja haguéicha hembiaporã omyasãivo umi judío apytépe.
Tupã voi niko omondova'ekue Pédrope apóstol ramo judíokuérape, che mondoháicha avei apóstol ramo umi judio'ỹvape.
Santiago, Cefas ha Juan, ojererekóva Tupã iglésia ruvicha ramo, ohecha kuaa hikuái Tupã ome'ẽ hague chéve ko tembiapo. Ha ohechaukávo ore rerekoha iñirũ ramo, ore popyhy, che ha Bernabépe. Ha ojuhu porã hikuái ore rohóvo romba'apo umi judio'ỹva apytépe, ha'ekuéra omba'apo aja umi judío apytépe.
Ojerurénte oréve ore mandu'a haguã mboriahúre, che ajapóva voínte.
Cefas oguahẽvo táva Antioquíape, ahova api chupe ivaígui pe ojapóva.
Ha'e iñepyrũrã okaru umi judio'ỹva ndive, oime peve oguahẽva Santiago remimboukuéra. Ha upépe oñepyrũ ojei chuguikuéra, okyhyjégui umi jeapi'oukáre oñemohatãvagui.
Ha umi ambue Tupã reroviaha judíova, Pédroicha avei hova mokõiva, oho hapykuéri, ha Bernabé jepeve oho hendivekuéra.
Upévare, ahechávo ha'ekuéra ndoikoiha marandu porã añeteguáva rekópe, ha'e Céfaspe opavave rovake: “Nde, judíova, reiko hína ndaha'éiva ramo guáicha judío, mba'ére piko aipórõ, rejopyse umi judio'ỹvape oiko haguã judío ramo guáicha?”
Ñande niko judío jaju ypy guive ko yvy ári, ndaha'éi angaipa apoha Tupã rehe ojerovia'ỹva rehegua.
Jaikuaa jepe, avave ndojererekoiha heko jojáva ramo ojapo haguére tembiapoukapy, oguerovia haguére Jesucrístopente. Upévare, ñande avei jaroviava'ekue Jesucrístope, Tupã ñande rereko haguã heko jojáva ramo, upe jerovia rupi, ndaha'éi jajapo haguére tembiapoukapy he'íva. Avavépe ndojererekomo'ãi heko jojáva ramo ojapo haguére tembiapoukapy.
Ha néi, jahekávo jajerereko heko jojáva ramo Jesucristo rupi, jahecha kuaa ñande mba'e vai apoha avei. He'isépa upéva Jesucristo ojapoha ñande hegui mba'e vai apoha? Ahániri!
Ahundi ramo peteĩ mba'e ha amopu'ã jey, cheté voi pe mba'e vai apohare.
Tembiapoukapy rupi niko che amano upe tembiapoukapýpe guarã, aikove haguã Tupãme guarã. Jesucristo ndive ajehupiva'ekue kurusúre.
Ha ndaha'e véima che pe aikovéva, Jesucristo hína pe oikovéva che pype. Ha pe aikoveháicha, aikove ajeroviágui Tupã Ra'ýre che rayhuva'ekue ha omano che rehehápe.
Ndaguero'ỹrõi Tupã py'a porã. Ikatu rire ñande reko joja tembiapoukapy rupi, Jesucristo omano reieteva'erã mo'ã.
Peẽ Galaciagua ñembotavy. Máva piko pene mbotavy ra'e ajeve ramo napendeñe'ẽ rendúi añeteguáre. Rohechauka porãva'ekue peẽme mba'echaitépa Jesucristo omano kurusúre.
Aipotánte pembohovaimi chéve ko aporandúva: Oguahẽpa ra'e peẽme Tupã Espíritu tembiapoukapy rupi, térãpa pejerovia haguére pe marandu porãre?
Pende tavyeterei piko ndapeikuaái haguã, peñepyrũ rire ramo Espíritu ndive peguahẽseha ko'ágã hu'ãme yvypóra rehegua reípe?
Heta mba'e porã piko pehasa mba'everã? Anicheva'erã niko mba'everã!
Tupã ome'ẽ ramo peẽme Ijespíritu ha ojapo mba'e hechapyrãva, mba'ére ojapo? Ndaha'éi pejapo haguére tembiapoukapy, perovia haguére pe marandu porã pehenduva'ekuénte.
Abraham ogueroviava'ekue Tupãme, ha'e ohecha kuaa upéva ha oguerekova'ekue chupe heko jojáva ramo.
Aipórõ, peẽ peikuaava'erã, Abraham ñemoñare teeha umi ogueroviáva.
Ñandejára Ñe'ẽ, he'ímava'ekue voi, umi judio'ỹva apytépe oĩtaha umi Tupã oguerekóva heko jojáva ramo ijerovia rupi. Ha omoguahẽva'ekue Abrahámpe ko marandu porã: “Opa tetã ojehovasáta nde rupi.”
Aipórõ, umi Abrahámcha ogueroviáva ojehovasa avei.
Umi ojeroviáva tembiapoukapýre oñehundíta. Ñandejára Ñe'ẽ he'ígui: “Oñehundíne umi ojapo'ỹva he'ihaichaite pe tembiapoukapýpe oĩva.”
Aipórõ, hesakã porã avave ndojererekoiha heko jojáva ramo tembiapoukapy rupi. Ñandejára Ñe'ẽ niko he'i: “Heko jojáva oikovéne ijerovia rupi.”
Pe tembiapoukapy niko naipyendái jeroviápe, he'i uvei: “Tembiapoukapy ojapóva hendaichaite, oikovéne hese.”
Jesucristo ñande pe'a ani ñañehundi pe tembiapoukapy rupi, ha'e voi oñemoĩ oñehundi haguã ñane rendaguépe. Ñandejára Ñe'ẽ he'i: “Oñehundíne pe yvyráre osãingóva.”
Upéva ojehu, pe jehovasa Tupã ome'ẽva'ekue Abrahámpe ohupyty haguã avei, Jesucristo rupi, umi judio'ỹvape. Ha oguahẽ haguã ñandéve ñande jerovia rupi, pe Espíritu Tupã he'iva'ekue ome'ẽtaha ñandéve.
Che pehẽnguekuéra, añe'ẽta peẽme peteĩ mba'e tapia oikóvare: Peteĩ yvypóra oñemoĩ ramo peteĩ ñe'ẽme oimeraẽva ndive, ha omoĩ héra kuatia guýre, avave ndaikatu véima omoĩ pype mba'eve ha ojejapo mantemava'erã.
Ha néi, Tupã ome'ẽva'ekue iñe'ẽ Abrahámpe ha iñemoñarépe. Ñandejára Ñe'ẽ noñe'ẽi “ñemoñarekuéra rehe”, oñe'ẽ peteĩrente, ha he'i: “ha ne ñemoñarépe”, ha upéva hína Cristo.
Ko ha'éva niko kóva: Tupã oñoñe'ẽ me'ẽva'ekue Abraham ndive, ha omyañete. Upévare, Moisés rembiapoukapy ouva'ekue 400 áño rire, ndaikatúi oipe'ávo pe ñe'ẽ ñome'ẽ ha ndaikatúi oheja mba'evépe Ñandejára Ñe'ẽ.
Pe Tupã he'iva'ekue ome'ẽtaha ñandéve oĩ rire Moisés rembiapoukapýre, ndaha'e véimava'erã mo'ã peteĩ ñe'ẽ me'ẽ. Ojekuaa porã niko Tupã he'i hague Abrahámpe omba'e me'ẽtaha chupe reiete.
Mba'épe iporã aipórõ pe tembiapoukapy? Upe tembiapoukapy oñeme'ẽ upe rire, ohechauka haguã yvypóra naiñe'ẽ renduiha, ou peve pe “ñemoñare” upe ñe'ẽ oñeme'ẽ hague. Upe tembiapoukapy oikuaaukava'ekue Tupã remimboukuéra, Moisés rupi.
Ha natekotevẽi oĩ oikuaaukava'erã peteĩnte ramo imbouha, ha Tupã niko peteĩnte.
Kóva nga'úpa he'ise tembiapoukapy opu'ãha Tupã ñe'ẽ me'ẽnguére? Nahániri! Pe tembiapoukapy ikatu rire ome'ẽ jeikove, añetehápe pe teko joja ouva'erã mo'ã tembiapoukapýgui.
Ñandejára Ñe'ẽ he'iháicha katu jahecha, opavave oĩha angaipa poguýpe, ikatu haguã umi ogueroviáva Crístope ohupyty pe Tupã oñe'ẽ me'ẽ hague.
Pe jerovia ou mboyve, tembiapoukapy ñande rereko ipoguýpe, ha péicha, pe jerovia ojekuaa peve.
Ou peve Cristo, tembiapoukapy ñande rereko ipoguýpe, ikatu peve ñande jerovia rupi ñande reko joja.
Ko'ágã oguahẽmavo pe jerovia katu, nañaime véima upe tembiapoukapy poguýpe.
Cristo Jesús rupi opavave peẽ Tupã ra'ýma,
peñemopeteĩvo Cristo ndive ñemongarai rupi, peiko ku peñemondéva ramo guáicha Crístogui.
Ndaha'e véima mba'eve judíopa térãpa Greciagua, tembiguáipa térãpa tembiguai'ỹ, kuimba'épa térãpa kuña. Peñemopeteĩvo Cristo Jesús ndive, opavave peẽ peteĩnte.
Ha peẽ Cristo mba'e ramo, aipórõ peẽ Abraham ñemoñare, ha pende rupyty pe Tupã oñe'ẽ me'ẽ hague chupe.
Amyesakãvéta katu peẽme ko ha'éva: Pe mba'e járarã michĩ aja, ndojoavýi pe ogapy pegua tembiguáigui, ha'e ramo jepe añetehápe opa mba'e jára.
Oĩ oñangarekóva hese ha oguerekóva ipópe opa umi mba'e, oguahẽ peve pe ára itúva omoĩva'ekue.
Ñandéve avei ojehu upéicha: Ako ñane michĩrõ gueteri, ñaime umi oisãmbyhýva ko yvy poguýpe.
Ha oguahẽvo ára oñemoĩva'ekue katu, Tupã ombou Ta'ýrape, ou ypyva'ekue ko yvy ári peteĩ kuñágui, Moisés rembiapoukapy poguýpe,
ñande pe'a haguã upe tembiapoukapýgui, ha jajerereko Tupã ra'y ramo.
Ha ta'ýrama haguére, Tupã ombou Ta'ýra Espíritu ñande py'ápe. Ha upe Espíritu osapukái: “Abba”, he'iséva “Che Ru.”
Aipórõ, ñande ndaha'e véima tembiguái, ñande Tupã ra'ýma. Ha ñande ita'ýra haguére, Tupã oipota ñande avei jaiko mba'e jára ramo.
Yma, ndapeikuaái ramo gueteri Tupãme, peẽva'ekue tembiguái umi añetehápe ndaha'éiva Tupãme guarã.
Ko'ágã peikuaámava Tupãme katu, ja'e porãsérõ guarã Tupã pende kuaámava, mba'éicha piko peikose jeýta umi espíritu ikangy ha ndaha'éiva mba'eve poguýpe?
Peẽ niko peiko pembyarete: ára, mes, umi ára reko ha áño hamba'e.
Nahi'ãiete niko chéve amba'apo rei ra'e aikóvo pende apytépe.
Che pehẽnguekuéra, ajerure peẽme: Peẽna chéicha, che niko peẽicha. Ndaha'éi niko ku pejapóva che rehe mba'eve ivaíva.
Peikuaamaháicha, ako añe'ẽ ñepyrũ ramo guare peẽme ko marandu pyahúre, che rasyva'ekue.
Ha che rasy ramo jepe ndapejahéiri che rehe ha napecherero'ỹrõi. Upéva rangue, peẽ che moguahẽ Tupã remimbou ramo guáicha, Cristo Jesús mba'e ramo guáicha che.
Mba'e piko oiko upe vy'a peñanduva'ekuégui? Ikatu ha'e pende rehehápe, ikatu rire, peipe'ava'erã mo'ãha pende resa peme'ẽ haguã chéve.
Ha ko'ágã, ndachea'evéita nga'u piko pende rehe, ha'e haguére peẽme añetegua?
Umi tekove japu oma'ẽ hatã pende rehe, ha'ekuéra katu ndohekái iporãva. Ha'ekuéra pende pe'ase ore hegui, peẽ upe rire peheka haguã chupekuéra.
Iporã niko añete ñama'ẽ ñande rapicháre mba'e porã rekávo. Ha upéva ta opa ára, ani aime jave pene ndivénte.
Che ra'ykuéra, kuña imembýta vaicha ahasa asy jeýtama hína pende rehe, ou peve Cristo pende pype.
Aimémo ra'e upépe ko'agãite añe'ẽ haguã peẽme tekotevẽháicha. Ndaikuaái niko mba'épa ha'éta pende rehe!
Peje chéve peteĩ mba'e, peẽ peikoséva tembiapoukapýre. Napehendúi nga'u piko mba'épa he'i pe tembiapoukapy?
He'i Abraham ita'ýra hague mokõi: ijypykue peteĩ hembiguáigui, ha pe ambue katu hembireko teégui, ndaha'éiva hembiguái.
Upe hembiguái memby ou yvypóra rekópe. Ha pe hembiguai'ỹva memby katu ou oiko haguã pe Tupã oñe'ẽ me'ẽ hague.
Oime hína mba'épa he'ise upéva. Umi mokõi kuña he'ise mokõi ñe'ẽ ñome'ẽ. Peteĩ, pe yvyty Sinaípe guare, upéva hína Agar, ha iñemoñarégui oikóva tembiguái.
Agar, niko pe yvyty Sinaí rekovia Arábiape, ko'ágãva Jerusalén, oĩva ambue poguýpe tembiguái ramo imembykuéra reheve.
Pe Jerusalén yvága pegua katu noĩri avave poguýpe, ha ha'e ñande sy hína.
Ñandejára Ñe'ẽ niko he'i: “Evy'áke nde kuña ikatu'ỹva ne memby, esapukái vy'águi, nde, nanemembýiva'ekue araka'eve. Pe kuña ojeheja reiva'ekue imemby hetavéta kuña iménava'ekuégui.”
Che pehẽnguekuéra, peẽ niko Tupã ra'y iñe'ẽ me'ẽnguégui guare, Isaac ha'e haguéicha avei.
Ha upe ramo, pe mitã ouva'ekue yvy ári yvypóra rekópente oiko haguéicha omuña pe mitã ouva'ekue Espíritu rupi guápe, upéicha avei ko'ágã.
Ha mba'e piko he'i pe Ñandejára Ñe'ẽ? He'i: “Emosẽ okápe pe tembiguái ha imemby. Tembiguái memby ndaikatúi oñomboja'ovo pe Tupã ohejava'ekuére pe tembiguai'ỹva memby ndive.”
Ha upéicha, che pehẽnguekuéra, ñande ndaha'éi tembiguái memby, tembiguai'ỹva memby katu.
Cristo rupi ñane sãsõ. Aipórõ, peñemohatãke upe sãsõme ha anive pe'a tembiguái reko, yvyra pohýi guýpe.
Pe che rendu. Che, Pablo, ha'e peẽme, pejeapi'oukárõ, Cristo ndaha'emo'ãiha mba'eve peẽme guarã.
Ha'ese jey oimeraẽva kuimba'e ojeapi'oukávape, ojapova'erãha opa he'íva pe tembiapoukapy.
Peẽ, peipotáva pejerereko heko jojáva ramo pejapo haguére tembiapoukapy he'íva, pejei Crístogui. Pepyta okápe Tupã py'a porãgui.
Ore ramo katu, Espíritu ha ore jerovia rupi roha'arõ Tupã ore mboheko joja.
Cristo Jesús rupi niko, ndaha'e véima mba'eve jajeapi'ouka ramo térã nahániri. Pe iporãva niko, ñande jerovia ojehechaukáva ñane mborayhúpe.
Peẽ pehova'ekue tape porãre. Máva piko pende joko ra'e napeneñe'ẽrenduvéi haguã añeteguávape?
Upéva ndaha'éi Tupã rembiapo, ko ha'e pene renóiva'ekue.
Oje'e niko “mbuja mbovuha'imi omopu'ãmbaha pe mba'e hu'ũ mbujarã”,
ha che ajerovia Ñandejárare, napemoambuemo'ãiha pene remiandu. Tupã katu oinupãta hína pe oikóvape pene mbopy'a tarova, taha'e ha'éva.
Che katu, che pehẽnguekuéra, aiko rire aporombo'e aikóvo tuicha mba'eha pe jajeapi'ouka, umi judío nachemuñáiva'erã mo'ã. Aipórõ, umi mba'e che ambo'éva Cristo kurusu rehegua nombopochymo'ãi chupekuéra.
Umi oikóva pene mbopy'a tarova katu, oñeha'ỹi'ómo mandi ra'e ha'ekuéra voi!
Peẽ niko, che pehẽnguekuéra peñehenóiva'ekue peiko haguã sã'ỹme. Anínte peiporu pende rekosã'ỹ pejapo japove haguã pene mba'e pota. Iporãveva'erã peñopytyvõ joayhúpe.
Tembiapoukapy oĩmba peteĩ mba'épe: “Ehayhu nde rapichápe rejehayhuháicha nde.”
Pejererekóke peẽ, peikóva pe josu'u ha pekaru ojuehe, aníke, cháke peñohundíta peẽ voi.
Aipórõ ha'e peẽme: Peiko Espíritu oipotaháicha. Ha ani peiko pevy'a pene mba'e pota vaípente.
Umi mba'e pota vai niko opu'ã Espíriture, ha Espíritu oguero'yrõ umi mba'e pota vai. Pe peteĩ oguero'yrõ umi ambuépe, upévare peẽ ndaikatúi pejapo umi mba'e porã pejaposéva.
Espíritu pene sãmbyhy ramo katu, napeimemo'ãvéima tembiapoukapy poguýpe.
Ndahasýi jahecha haguã ojapóva umi ohóva tembipota vai rapykuéri: ojapo tie'ỹ reheguáva, mba'e ky'a ha jepokuaa vai rehegua,
omomba'e guasu ta'ãnga rei ha ojapo paje. Oñemohatã py'a rasýpe, jeiko vai ha ñemyakate'ỹme. Ipochy rei, ojoavypa, ha ojeipa ojuehegui.
Imba'epota, ika'u, ikaru ha hetave mba'e. Ha'e peẽme, ajapóma haguéicha ymave, umi péicha oikóva ndohupytymo'ãiha Tupã sãmbyhy.
Espíritu katu, ome'ẽ mborayhu, vy'a, py'a guapy, jeiko kuaa, py'a porã, marangatu, vy'a pavẽ,
jejapo'ỹ ha jeiko kuaa. Umívape guarã hembýma tembiapoukapy.
Ha umi Cristo Jesús reheguáva, ohupíma kurusúre yvypóra reko mba'e vai apoha, imba'epota vaieta reheve.
Ko'ágã jaikove ramo Espíritu rupi, jaheja ta ñane sãmbyhy pe Espíritu.
Ani jajejapo, ani ñamyasãi jeiko vai ha mba'e pota ojoapytépe.
Che pehẽnguekuéra: Pehechárõ peteĩ ho'áva angaipápe, peẽ peikóva Espíritu rupi, peipytyvõva'erã chupe oñemyatyrõ haguã. Ha upéva pejapo py'a porãme, ha peteĩ-teĩ toñangareko hatã ani haguã ha'e avei ojepy'a ra'ã mba'e vairã.
Peñopytyvõ peropu'aka haguã opaichagua mba'e pohýi, ha upéicharõ pejapóne Cristo rembiapoukapy.
Oimérõ oñemomba'e guasúva, ha ndaha'éi mba'eve, oñembotavy.
Peteĩ-teĩ ohesa'ỹijova'erã hekove, ha oñeñandu ramo ikatuha ojejapo, tojejapo ha'énte, ani omoinge avavépe.
Peteĩ-teĩ ogueropu'akava'erã mba'e pohýi imba'évante.
Upe ojeheko mbo'éva marandu porãme, omboja'ova'erã imbo'ehára ndive opa mba'e ohupytývare.
Ani peñembotavy. Avave ndaikatúi oñembohorývo Tupãre. Oñeñotỹva oñemono'õ.
Oñemitỹva tembipota vaípe, hembipota vaígui omono'õva'erã mano. Oñemitỹva Espíritupe, upe Espíritugui omono'õne jeikove opave'ỹva.
Aipórõ, nañanekane'õiva'erã jajapo haguã iporãva. Nañaneate'ỹi ramo, hi'árape ñamono'õne.
Upévare, ko'ágã ikatúva, jajapo iporã opavavépe guarã, tenondete umi ñane moirũvape ñande jeroviápe.
Pema'ẽmína mba'éichapa tuicha ko che po rupiete ahaíva hína peẽme ko'ágã.
Umi pende jopyséva pejeapi'ouka haguã, ojapo opyta porã haguãnte yvypóra ndive, ha oñemuña'ỹ haguã Cristo kurusu rehehápe.
Umi ojeapi'óva jepe niko ndojapopái pe tembiapoukapy he'íva. Ha oipota hikuái peẽ pejeapi'ouka, ha'ekuéra oñembotuicha haguã ijejapópe, pende jopy haguére peẽme peraha haguã pende retére upe pere.
Che katu, mba'evére ndajejaposéi, Ñandejára Jesucristo kurusu rehénte. Cristo kurusu rupi niko, ko yvy omano chéve guarã, ha che amano ko yvýpe guarã.
Mba'evéko ndaha'éi pe jajeapi'ouka térã nahániri. Pe añetehápe iporãva niko, pe jaikove jey.
Umi péicha oikóva katu taipy'a guapy ha tojeporiahurereko, ha upéicha avei umi Tupã reheguáva.
Ko'águi rire ndaipota véima avave omoĩ che rapépe mba'e vai, umi pere arekóva che retére ohechauka cheha Jesús rembiguái.
Che pehẽnguekuéra, Ñandejára Jesucristo toñohẽ ipytyvõ pende ári. Amén.
Ha upéicha ojejapo yvága ha yvy ha opaite mba'e oĩva ipype.
Ára 7hápe Tupã omoguahẽ hu'ãme hembiapo, opytu'u,
ohovasa ha ombyarete upe ára opytu'u haguére opa hembiapógui.
Upéichava'ekue ojejapo ramo guare yvy ha yvága. Tupã Ñandejára ojapo ramo guare opa mba'e,
ndaipóriva'ekue gueteri mba'eveichagua yvyra ra'y ha naheñóiri mba'eve yvy ári, nomongýigui ha ndaipórigui avei avave omba'apóva yvýre.
Yvy guýgui katu osẽ yvu omohe'õva yvy ape.
Upérõ Tupã Ñandejára ojapo ñai'ũgui kuimba'e ha oipeju itĩnguápe ipytu oporomoingovéva. Ha upe kuimba'e oñepyrũ oikove.
Upéi Tupã Ñandejára oñotỹ peteĩ yvaty Edénpe, opytáva Israélgui kuarahy resẽ gotyo. Ha upépe omoĩ upe kuimba'e ha'e ojapova'ekuépe.
Omoheñói upépe opaichagua yva neporãva ha hi'a héva, ha omoĩ upe yvyraty mbytépe yva oporomoingovéva ha ambue oporohesape'áva iporã ha ivaívare.
Edén rupi ohasa ysyry omohe'õva yvaty,
ha osẽvo upégui hakãmby irundy. Peteĩha héra Pisón ha omongora yvy hérava Havilá.
Upépe oĩ óro iporãva, mba'e ryakuãita ha ita jegua.
Pe mokõiha héra Guihón, ha omongora yvy hérava Cus.
Pe mbohapyha héra Tigris, ha osyry tetã Asíriagui kuarahy resẽ gotyo. Ha upe irundyha katu héra Éufrates.
Tupã Ñandejára omoĩ kuimba'épe Edénpe omba'apo ha oñangareko haguã hese,
ha he'i chupe: “Ikatu re'u opaichagua yva ko'apegua.
Upe yva oikuaaukáva iporã ha ivaíva katu, nahániri. Cháke upéva re'uha ára, remanóta.”
Upéi Tupã Ñandejára he'i: “Kuimba'e naiporãi oiko ha'eño. Ajapóta chupe iñirũrã, peteĩ oipytyvõva'erã chupe.”
Upérõ Tupã Ñandejára ojapo ñai'ũgui opaichagua tymba ha guyra, ha ogueraha kuimba'e rendápe ha'e ombohéra haguã. Ha opaite tymba opyta héra, ombohéra haguéicha kuimba'e.
Kuimba'e ombohéra mymba, guyra ha tymba saite ha ijapytépekuéra ndojuhúi oipytyvõva chupe ha'e oikotevẽháicha.
Upémarõ Tupã Ñandejára omonge hatã kuimba'épe. Ha oke aja, oipe'a chugui peteĩ kãngue ijyke pegua ha upéi omboty jey upe ikãngue rendague.
Upe ikãnguégui ojapo peteĩ kuña, ha ogueraha kuimba'épe.
Ha ha'e ohechávo he'i: “Kóva katu che kãngue ha che ro'ógui osẽva, hérata ‘kuña’ osẽre kuimba'égui.”
Upévare kuimba'e oheja itúva ha isýpe, ojoaju hembireko ndive, ha oiko mokõivégui peteĩ tekovénte.
Mokõivéva oiko opívo ha notĩri ojuehegui.
Mbóiva'ekue, opa tymba ñumegua Tupã Ñandejára ojapova'ekuégui, upe oporombotavy kuaavéva. Ha'e he'i kuñáme: —Añete piko Tupã he'i peẽme ani haguã pe'u mba'eveichagua yva ko'a pegua?
Kuña he'i chupe: —Ikatu ro'u yva ko'a pegua,
upe yva oĩva mbytépente ndaikatúi ro'u. Tupã he'i oréve ani haguã ro'u chugui térã ropokónte jepe hese. Ro'u ramo romanóta.
Mbói he'i chupe: —He'i reíko peẽme. Napemanomo'ãi.
Tupã oikuaa porã, pe'u ramo upe yva pejesape'ataha ha peikuaáta iporãva ha ivaíva. Ha peẽta Tupãicha.
Kuña oma'ẽvo upe yva iporãitévare, ojuhu iporã ho'u ha oikuaa haguã opa mba'e. Upérõ oipo'o hi'a ha ho'u. Upéi ome'ẽ iménape ha ha'e avei ho'u.
Ho'upa vovénte ojesape'a hikuái ha ojecha opívo. Upévare ojapo hikuái oñemo'ã haguã yvyra roguégui.
Kuimba'e ha kuña ohendu Tupã Ñandejárape oguata ramo hína yvaty rupi ka'aru, yvytu oñepyrũvo oipeju kangy. Ha okañy chugui umi yvyra kupépe.
Tupã Ñandejára katu ohenói upe kuimba'épe ha oporandu chupe: —Mamo piko reime?
Upe kuimba'e he'i: —Ahendu reguata ramo yvaty rupi ha akyhyje ajechágui opívo, upévare akañy.
Tupã oporandu chupe: —Máva piko he'i ndéve nde opivoha? Re'u piko ra'e upe yva ha'eva'ekue ndéve ani haguã re'u?
Upe kuimba'e he'i: —Kuña reme'ẽva'ekue chéve che irũrã, ome'ẽ chéve upe yva ha ha'u.
Tupã Ñandejára oporandu kuñáme: —Mba'e piko rejapo? Ha'e he'i: —Mbói che mbotavýgui ha'u.
Upérõ Tupã Ñandejára he'i mbóipe: Rejapo haguére kóva, ne añoite reikóta tymba jaheipýrõ, retyryrýta reikóvo yvýre ha ne ñembyahýi ramo re'úta yvy.
Kuña ndive romoingo vaíta, ha iñemoñare ne ñemoñare ndive. Kuña ñemoñare ne akãre opyrũta, nde katu reha'ãta reisu'u ipytápe.
Kuñáme he'i kóicha: Nde rye guasu aja heta reiko asýta, ha vaípe rejecháta ne membýta jave. Ha ne ménare reikotevẽ mantéta, ha opáichavo, ha'e nde rerekóta ipoguýpe.
Ha he'i kuimba'épe: Ne rembirekópe remotenondévo, he'ívo ndéve: “He'úna avei”, chéve che mbotapykue, ha re'u upe yva ha'eva'ekue ndéve ani haguã re'u. Upévare ko'ágã yvy ojeharúta. Kane'õme renohẽta chugui ne rembi'urã, reikove aja pukukue.
Ñuatĩ ha javorái ome'ẽta ndéve ne rembi'urã.
Syva ry'áipe rehupytýne re'uva'erã, oiko jey peve nde hegui yvy. Ndéko hína yvýgui guarénte ha yvýpe jey repava'erã.
Kuimba'e ombohéra hembirekópe Eva he'iséva sy, opa yvypóra sýgui ha'e.
Tupã Ñandejára ojapo Adán ha hembirekópe ijaorã tymba pirekuégui.
Upéi he'i: “Péina ko'ágã kuimba'e ñandeichaguáma, oikuaáma iporãva ha ivaíva. Anínte jaheja upeichahágui oipyso ijyva ha ho'u avei upe yva oporomoingovévagui, ha oikove opa ára guarãma.”
Upévare omosẽ chupe yvaty Edéngui omomba'apo haguã yvýre, Tupã chupe oguenohẽ haguégui.
Omosẽ rire chupe, omoĩ yvaty Edén renondépe, kuarahy resẽ gotyo, tekove ipepóva ha kyse puku tata joguaha ovava mantéva, omboty haguã yva oporomoingovéva rape.
Adán oñeno hembireko Eva ndive. Ha'e hye guasu ha imemby kuimba'e, ha he'i: “Ñandejára che pytyvõgui che memby kuimba'e.” Upévare ombohéra Caín.
Upéi imemby kuimba'e jey ha ombohéra Abel. Abélgui oiko ovecha rerekua, ha Caíngui katu ñemitỹhára.
Oguahẽvo ñemono'õha ára, Caín omboyke Ñandejárape guarã peteĩ aty hemitỹnguégui ha oikuave'ẽ chupe.
Abel avei ogueru ijovecha ra'ykuéra ypykuégui, ojuka ha oikuave'ẽ Ñandejárape umi ijovecha ikyra ha iporãvéva. Ñandejára oguerohory Abel ha imba'e kuave'ẽ.
Caín ha imba'e kuave'ẽ katu ndoguerohorýi. Upévare Caín ipochy ha opoi hovágui.
Ñandejára he'i chupe: —Mba'ére piko nde pochy ha reiko nde rovasy?
Rejapo rire iporãva revy'ava'erã mo'ã. Rejapo haguére ivaíva katu, pe angaipa ne ra'arõ nde róga rokẽme ha nde rerekose ipoguýpe. Ha nde ikatu nde pu'aka hese.
Peteĩ jey Caín he'i ityvýra Abélpe: —Ñasẽna jaguata okáre. Ha oĩma ramo hikuái ñúme Caín ojeity hi'ári ha ojuka chupe.
Ñandejára oporandu Caínpe: —Mamópa oime nde ryvy Abel? Ha'e ombohovái: —Ndaikuaái. Che piko che ryvy rerekua mba'e?
Upérõ Ñandejára he'i chupe: —Mba'épa rejapo ra'e? Ahendu nde ryvy ruguy osapukái yvy guive ha ojerure chéve roinupã rasy haguã ne rembiapo vaikuére.
Upévare repyta ijaheipy ramo ha ndaikatumo'ãvéi remba'apo yvýre, oipe'ava'ekue ijuru tymba ñarõicha ho'u haguã nde ryvy ruguy, nde po tee rupi reñohẽva'ekue.
Reñemitỹse ramo nopu'ãmo'ãi ndéve mba'eve, ha reikóta opa rupi rei, nanerendái mamove.
Caín he'i Ñandejárape: —Ko ne tukumbo reitýva che apére ho'a rasy che ári ha ndaikatumo'ãi aropu'aka.
Nde che mosẽ ko'águi, ha che mondo mombyry nde hegui, aiko haguã opa rupi oga'ỹre ko yvy ári. Ha oimeraẽ che juhúva che jukáta.
Ñandejára katu he'i chupe: —Nahániri. Oime ramo nde jukáva, ndaha'emo'ãi ojejukátava ha'énte. Oñemyengovia rasyvéta katu chupe. Ñandejára omoĩ Caín rehe peteĩ tembiecharã, ani haguã avave ojuka chupe.
Caín oho mombyry Ñandejáragui ha oiko yvy “Nod” héravape, opytáva Edéngui kuarahy resẽ gotyo.
Caín ita'ýra peteĩ hembirekógui ha ombohéra Henoc. Omopu'ã peteĩ táva guasu ombohérava Henoc upe ita'ýra rérape.
Henoc ita'ýra, ha ombohéra Irad. Iradva'ekue Mehujael ru, Mehujael, Metusael ru, Metusael Lámec ru.
Lámec hembireko mokõi: Adá ha Silá.
Adá memby héra Jabal. Kóva ha'e opa tymba rerekua óga vakapípe oikóva ypykue.
Ityvýra héra Jubal. Ha'e katu umi árpa ha mimby mbopuha ypykue.
Silá memby katu héra Tubal-Caín. Ha'e omba'apo fiérrore ha ojapo kuaa tembiporu vrónse ha fiérro guigua. Teindýra héra Naamá.
Peteĩ jey Lámec he'i hembireko mokõivépe: “Adá ha Silá pehendúke ko ha'éva, Lámec rembirekokuéra pejapysaka porãke. Kuimba'e che kutúvape ajuka, ha mitã karia'y ramo che nupãva ajukátante avei.
Caínpe ojejuka haguére ojejukáta ramo 7, che ajejuka haguére tojejuka 77.”
Adán ita'ýra jey hembirekógui ha ombohéra Set. Ha'e he'i: “Tupã ome'ẽ chéve che ra'yrã Abel rekovia, ojukava'ekue Caín.”
Set avei ita'ýra peteĩ ha ombohéra Enós. Upérõ yvypórakuéra oñepyrũ oñembo'e “Ñandejára” rérape.
Ko'ãva hína Adán ñemoñare: Tupã ojapo ramo guare yvypórape, ojapo peteĩ ijoguaha.
Ojapo kuimba'e ha kuña, ohovasa chupekuéra ha ombohéra yvypóra.
Adán oguereko 130 áño ita'ýra ypy ramo, ha'eichagua ha ijoguaha, ha ombohéra Set.
Upe rire Adán oikove 800 áño ha hetave ita'ýra ha itajýra.
Ha Adán oikove rire 930 áño omano.
Set oguereko 105 áño ta'ýra ypy ramo ha ombohéra Enós.
Upe rire Set oikove 807 áño ha hetave ita'ýra ha itajýra.
Set oikove rire 912 áño omano.
Enós oguereko 90 áño ita'ýra ypy ramo ha ombohéra Cainán.
Upe rire oikove 815 áño ha hetave ita'ýra ha itajýra.
Enós oikove rire 905 áño omano.
Cainán oguereko 70 áño ita'ýra ypy ramo ha ombohéra Mahalalel.
Upe rire Cainán oikove 840 áño ha hetave ita'ýra ha itajýra.
Cainán oikove rire 910 áño omano.
Mahalalel oguereko 65 áño ita'ýra ypy ramo ha ombohéra Jared.
Upe rire oikove 830 áño ha hetave ita'ýra ha itajýra.
Mahalalel oikove rire 895 áño omano.
Jared oguereko 162 áño ita'ýra ypy ramo ha ombohéra Henoc.
Upe rire Jared oikove 800 áño ha hetave ita'ýra ha itajýra.
Jared oikove rire 962 áño omano.
Henoc oguereko 65 áño ita'ýra ypy ramo ha ombohéra Matusalén.
Henoc oguatava'ekue Tupã ndive Matusalén oikove ypy guive 300 áño, ha hetave ita'ýra ha itajýra.
Aipo ramo oikove 365 áño.
Ha Henoc oguatágui Tupã ndive, Tupã ogueraha chupe. Upévare ndojekuaavéi hapykuere.
Matusalén oguereko 187 áño ita'ýra ypy ramo ha ombohéra Lámec.
Upe rire Matusalén oikove 782 áño ha hetave ita'ýra ha itajýra.
Matusalén oikove rire 969 áño omano.
Lámec oguereko 182 áño ita'ýra ypy ramo ha ombohéra Noé,
ha he'i: “Ñandejára ojahéiva'ekue yvýre ha upévare ñamba'apo asy, ko mitã kóva katu ome'ẽta ñandéve pytu'u”.
Upe rire Lámec oikove 595 áño ha hetave ita'ýra ha itajýra.
Lámec oikove rire 777 áño omano.
Noé oguereko rire 500 áño ita'ýra mbohapy ha ombohéra Sem, Cam ha Jafet.
Yvypórakuéra oñemuña hetávo yvy tuichakue ha itajýravo hikuái,
oĩva'ekue Tupã ra'y ohecháva umi kuña iporãha, ha oiporavo ijapytéguikuéra hembirekorã.
Upérõ Ñandejára he'i: “Ndahejamo'ãi yvypórakuéra oikove opa ára guarã. Ha'ekuéra omanova'erã voínte. Ko'a guive oikovéta 120 áño pevénte.”
Kuimba'e ijyvate ha hete rusúva oĩva'ekue yvy ári umíva umi árape, ha avei Tupã ra'y omenda rire yvypóra rajykuérare. Umíva hína kuimba'e herakuã mombyry ha ñorãirõhára mbareteva'ekue.
Ñandejára ohechávo mba'eichaite pevépa opa yvypóra iñaña ha oheka ivaívante voi,
ombyasy ipy'aite guive ojapo haguére chupekuéra.
Ha he'i: “Ahundíta opa yvypóra, opa mymba, opa yvýre otyryrýva ha opa guyra ajapova'ekue. Ambyasy ajapo hague chupekuéra.”
Noé ndive katu ipy'a porã Ñandejára.
Kóichava'ekue Noé rekove: Ha'eva'ekue kuimba'e imarangatúva, oikove aja pukukue hembiapo porãva opa mba'épe ha ojapóva Tupã rembipota.
Ita'ýra mbohapy, ha ha'ekuéra héra Sem, Cam ha Jafet.
Ambuekuéra yvypóra rekove katu henyhẽ ñaña ha pochýgui.
Tupã oma'ẽ yvýre ha ohechávo opaichagua yvypóra ojapoha ivaíva,
he'i Noépe: —Ha'éma ahunditaha yvypóra, ha'ekuéra omyenyhẽ yvy teko añágui. Upévare ahundíta chupekuéra opaite mba'e yvýpe oĩva reheve.
Ejapo peteĩ ygára guasu yvyra ijaysývagui ha taikoty heta. Ipa'ũháme emboty vlékepe, hyepy guio ha oka guio.
Upe ygára guasu ta tuicha kóicha: ta ipuku 150 métro, ta ipe 25 métro ha ta ijyvate 15 métro.
Embojo'a kotykuéra, toĩ iguy peguáva, mbyte peguáva ha hi'ári guáva. Embotécho ne ygára guasu ha ipepoguýpe emohovetã médio metrohápe, ha emohokẽ peteĩ ijyképe.
Ajaho'ipáta ýpe yvy ape, ahundi haguã opa tekove ipytuhẽva yvága guýpe. Oikovéva guive yvy apére omanóta.
Ne ndive katu añemoĩta peteĩ ñe'ẽme. Reikéta ne ygára guasúpe ne rembireko, nde ra'ykuéra ha hembirekokuéra ndive.
Rehupíta ne ndive opaichagua tymbágui mácho ha kuñáva, peteĩ-teĩ, ikatu haguã ndéicha oikove.
Toike ne ndive guyra, mymbáva ha yvýre otyryrýva mácho ha kuñáva peteĩ-teĩ.
Embyaty opaichagua hi'upyrã ha eñongatu, pekaru haguã nde ha ne rymbakuéra.
Noé ojapo opa mba'e Tupã he'i haguéicha chupe.
Ñandejára he'i Noépe: —Eike ygára guasúpe nde rogagua maymáva ndive. Ajuhu nde añoite ne marangatuha nde javegua apytépe.
Tymba ipotĩvagui, ehupi 7 máchova ha 7 kuñáva. Ipotĩ'ỹvagui katu, peteĩ máchova ha peteĩ kuñáva.
Guyrakuéragui emoinge 7 máchova ha 7 kuñáva, oikove ha oñemuña haguã yvy ári.
Ohasa rire 7 ára amongýta yvy ári 40 ára ha pyhare pukukue, ha ahundíta opa oikovéva ajapova'ekue.
Noé ojapo opa mba'e Tupã he'i haguéicha chupe.
Y ojaho'i ramo guare yvy, Noé oguerekova'ekue 600 áño.
Noé oike ygára guasúpe hembireko ndive, ta'ýrakuéra ha hembirekokuéra ndive oñemo'ã haguã y okakuaávagui.
Tymbakuéra ipotĩva ha ipotĩ'ỹva, guyrakuéra, ha opa yvýre otyryrývagui,
oike Noé ndive, peteĩ máchova ha peteĩ kuñáva, Tupã he'i haguéicha.
Ohasa rire 7 ára y oñepyrũ ojaho'i yvy ape.
Noé oguereko 600 áño. Ha upe áño pegua ára 17, mes mokõiháme hérava Iyyar, osoro sapy'a opaichagua yvu osẽva yvy ruguágui. Ha yvága rokẽ guasu y jokoha ojepe'a avei.
Oky yvy ári opi'ỹre 40 ára ha pyhare pukukue.
Upe árape voi Noé ha hembireko oike ygára guasúpe, ita'ýrakuéra Sem, Cam ha Jafet, ha hembirekokuéra ndive.
Ha hendivekuéra oike opaichagua tymba: mymbáva, hesaitéva, tuicháva, michĩva, yvýre otyryrýva, opaichagua guyra ha ovevéva guive.
Opa umíva oike mokõi-mokõi Noé ndive ygára guasúpe.
Opavavégui oike peteĩ máchova ha peteĩ kuñáva, Tupã he'i haguéicha Moiséspe. Ha upéi Ñandejára omboty ygára guasu rokẽ.
Y okakuaa yvy ári 40 ára pukukue ha ygára guasu oñepyrũ ovevýi y apére.
Y katu ojupi yvateve ohóvo, ygára guasu ovevýi aja hi'ári.
Ha ojupi ojaho'ipa peve umi yvyty ijyvatevéva,
hu'ãgui 7 metrohápe.
Omano opa tekove: yvýre otyryrýva, guyrakuéra, mymbakuéra ha opaichagua tymba yvy arigua ha yvypóra oĩ haguéicha.
Opaichagua ipytuhẽva yvy ári omano.
Ñandejára ohundi opa tekove oĩva yvy apére: yvypóra, mymba, yvýre otyryrýva ha guyrakuéra. Oĩ haguéicha oñehundipaite. Noé añoite ha umi hendive oĩva'ekue ygára guasúpe oikove.
Y ojaho'i yvy 150 ára pukukue.
Tupã ndahesaráiri Noé ha hymbakuéragui ygára guasúpe oĩva hikuái. Ombou peteĩ yvytu yvy ári ha y oñepyrũ oguejy.
Yvu osẽva yvy ruguágui opyta ha yvága rokẽ y jokoha oñembotypa, ha opi.
Y oguejy mbegue katu ohóvo 150 ára pukukue.
Ára 17, mes 7hápe, hérava Tisri, ygára guasu oguapy yvyty Ararat ru'ãme.
Y oguejyve ohóvo, ha ára peteĩha, mes 10hápe, hérava Tebet, oñepyrũ ojekuaa umi yvyty ru'ã.
Ohasa rire 40 ára, Noé oipe'a ygára guasu rovetã,
ha opoi peteĩ yryvúgui. Upéva oveve ygára jerére y hypa peve yvy ári.
Upéi Noé opoi peteĩ pykasúgui, oikuaa haguã ýpa oguejýma ra'e.
Y ojaho'i gueteri yvy ape ha pykasu ndojuhúi oguejy haguã, upévare ou jey. Noé ipojái pykasúre ha omoinge jey ygára guasúpe.
Noé oha'arõve 7 ára ha opoi jey pykasúgui.
Ka'aru etévo ou jey ha ogueru ijurúpe yvyra rakãmi. Upéicha Noé oikuaa y oguejýma hague.
Oha'arõve 7 ára ha opoi jey pykasúgui, upéva ndou véima.
Noé oguereko ramo 601 áño, y oguejýma. Ára peteĩme, mes peteĩháme, hérava Nisán, Noé oipe'a ygára técho ha ohecha yvy iñapekãha ohóvo.
Ára 27, mes mokõiháme, hérava Iyyar, yvy iñapekãmbáma.
Tupã he'i Noépe:
—Esẽ ygára guasúgui ne rembireko, nde ra'ykuéra ha hembirekokuéra ndive.
Enohẽ okápe pene ndive guyra, mymbakuéra ha yvýre otyryrýva, ikatu haguã oñemuña ha isarambi yvy apére.
Noé osẽ hembireko, ta'ýrakuéra ha hembirekokuéra ndive.
Opaichagua tymba: mymbáva, hesaitéva, guyrakuéra ha yvýre otyryrýva, osẽ avei ygára guasúgui, ojueheguáva guive oñondive.
Noé omopu'ã Ñandejárape peteĩ altar ha oiporavo opaichagua tymba ha guyra ipotĩvagui, ha hi'ári oikuave'ẽ Ñandejárape mymbahapy.
Tupã ohetũ upe mba'e ryakuã asy ha he'i: “Ndajahéimo'ãvéima yvýre yvypóra rembiapo vaikuére, ahecháma niko imitã guive ohekaha ivaívante voi. Ha nahundimo'ãvéima mba'eveichagua oikovévape, ajapo haguéicha.”
“Yvy oiko aja, oĩta ñemitỹ ha kóga mono'õ. Haku ha ho'ysãta, oĩta ára haku ha ára ro'y, ára ha pyhare.”
Noé ra'ykuéra, Sem, Cam ha Jafet ñemoñarekuéra, oguejy jey rire y ojaho'ipava'ekue yvy, ko'ãva hína:
Jafet ra'ykuéra Gómer, Magog, Madai, Javán, Tubal, Mésec ha Tirás.
Gómer ra'ykuéra: Asquenaz, Rifat ha Togarmá.
Javán ra'ykuéra Elisá, Tarsis, Quitim ha Rodanim.
Ko'ã Jafet ñemoñare oikova'ekue y aty guasu rembe'ýpe ha yvykuéra oĩva y mbyte rupi. Umi ojohogaguáva oiko oñondive peteĩ tetãme ha peteĩnte iñe'ẽ.
Cam ra'ykuérava'ekue Cus, Misraim, Fut ha Canaán.
Cus ra'ykuéra Sebá, Havilá, Sabtá, Raamá ha Sabtecá. Raamá ra'ykuéra Sebá ha Dedán.
Cus, Nimrod ruva'ekue. Ha ñepyrũrã, upe kuimba'e imbaretéva yvy ári.
Ñandejára chupe oipytyvõgui, heta ojukava'ekue tymba saite, upévape ha'eichagua ha'evéva ndaipóri, ha upévare oje'émi: “Ojogua Nimródpe, Ñandejára oipotágui, heta tymba saite ojukava'ekue.”
Ha'e iñepyrũrã oisãmbyhyva'ekue táva Babel, Érec, Acad ha Calné, oĩva yvy hérava Sinárpe.
Ko'águi ohova'ekue Asúrpe, ha upépe omopu'ã távakuéra Nínive, Rehobot-Ir, Quélah,
ha Resén, upe táva tuichaitéva, opytáva Nínive ha Quélah pa'ũme.
Mizraímgui osẽva'ekue: ludéo, anaméo, lehabíta, naftuhíta,
patruséo, casluhíta ha caftorítakuéra, ha ãvagui ou filistéokuéra.
Canaán ra'ykuéra hína ãva: ita'ýra ypykue héra Sidón, ha upéva riregua héra Het.
Canaángui osẽ ko'ãva: jebuséo, amorréo, gergeséo,
hevéo, aracéo, sinéo,
arvadéo, semaréo ha hamatéo. Upéi Canaán ñemoñare isarambi,
ha ijyvykuéra ojepyso Sidóngui Guerar gotyo, Gaza peve. Ha Sodoma, Gomorra, Admá ha Seboím gotyo, táva Lesa peve.
Ko'ã Cam ñemoñarégui, umi ojohogaguáva oiko oñondive peteĩ tetãme ha peteĩnte iñe'ẽ.
Sem, Jafet ryke'y, oguereko avei ta'ýrakuéra: Opa Éber ra'ykuéra, Sem ñemoñare hína.
Sem ra'ykuérava'ekue: Elam, Asur, Arfaxad, Lud ha Aram.
Aram ra'ykuéra Us, Hul, Guéter ha Mas.
Arfaxad, Sélah ruva'ekue, ha Sélah Éber ru.
Éber ita'ýra mokõi. Ijypykue héra Péleg ha'e oikovépe oñepyrũ haguére pe yvy oñemboja'o. Ityvýra héra Joctán.
Joctán ra'ykuérava'ekue Almodad, Sélef, Hasar-Mávet, Jérah,
Hadoram, Uzal, Diclá,
Obal, Abimael, Sebá,
Ofir, Havilá ha Jobab. Opa ko'ãva Joctán ra'yva'ekue.
Ijyvykuéra ojepyso yvy Mesa guive yvy Sefar gotyo, yvyty oĩva kuarahy resẽvo peve.
Ko'ãva Sem ñemoñare, umi ojohogaguáva peteĩ tetãme oiko ha peteĩnte iñe'ẽ.
Ko'ãva, Noé ñemoñare, oñemboja'óva iñemoñare ha hendakuéra rupi. Oguejy jey rire y ojaho'ipava'ekue yvy, isarambi hikuái opa rupi ha chuguikuéra oiko umi tetã yvy arigua.
Iñepyrũrã peteĩ ñe'ẽnte oiporuva'ekue opa yvypóra.
Upéi isarambívo kuarahy resẽ guio, ojuhu peteĩ ñu guasu Sinar hérava, ha upépe opyta.
Upérõ he'i hikuái ojupe: “Jajapo adóve ha ñambojy tatápe.” Adóve jygue oiporu hikuái ita ramo ha omboguapy ojo'ári vlékepe.
Upéi he'i: “Ñamopu'ã peteĩ táva guasu ha pype óga yvate oguahẽtava yvága peve; ta ñane rerakuã mombyry ha ani ñane sarambi yvy apére.”
Ñandejára oguejy ohecha upe táva ha óga yvate yvypórakuéra omopu'ãva,
ha he'i: “Ha'ekuéra hína peteĩ tetã ha peteĩnte iñe'ẽ. Ko'ágã oñepyrũ ramónte hikuái. Ko'ẽrõiténte ojapótama ojaposéva ha ndaipórimo'ãi ojokóva chupekuéra.
Upéicha ramo jaguejy ñambojoavy iñe'ẽnguéra ojuehegui, oikuaave'ỹ haguã mba'épa he'ise hikuái ojupe.”
Upéicha Ñandejára omosarambi opa rupi chupekuéra ha ojeheja hikuái upe táva mopu'ãgui.
Upe táva oñembohéra Babel, Ñandejára ombojoavy haguére yvypóra ñe'ẽ ha upégui omosarambi opa rupi chupekuéra.
Ko'ãva hína Sem ñemoñare: Sem ita'ýra 100 áñope, mokõi áño y ojaho'ipa rire yvy, ha ombohéra Arfaxad.
Upe rire Sem oikove 500 áño, ha ita'ýra ha itajyrave.
Arfaxad ita'ýra oguerekópe 35 áño, ha ombohéra Sélah.
Upe rire Arfaxad oikove 403 áño ha ita'ýra ha itajyrave.
Sélah ita'ýra oguerekópe 30 áño ha ombohéra Éber.
Upe rire Sélah oikove 403 áño ha ita'ýra ha itajyrave.
Éber ita'ýra oguerekópe 34 áño ha ombohéra Péleg.
Upe rire Éber oikove 430 áño ha ita'ýra ha itajyrave.
Péleg ita'ýra oguerekópe 30 áño ha ombohéra Reú.
Upe rire Péleg oikove 209 áño ha ita'ýra ha itajyrave.
Reú ita'ýra oguerekópe 32 áño ha ombohéra Serug.
Upe rire Reú oikove 207 áño ha ita'ýra ha itajyrave.
Serug ita'ýra oguerekópe 30 áño ha ombohéra Nahor.
Upe rire Serug oikove 200 áño ha ita'ýra ha itajyrave.
Nahor ita'ýra oguerekópe 29 áño ha ombohéra Térah.
Upe rire Nahor oikove 119 áño ha ita'ýra ha itajyrave.
Térah oguerekópe 70 áño ita'ýra mbohapy ha ombohéra Abram, Nahor ha Harán.
Ko'ãva hína Térah ñemoñare: Térah niko Abram, Nahor ha Harán ruva'ekue. Harán, Lot ru,
omano itúva Térah mboyve, upe táva oikove ypy haguépe. Upe táva héra Ur ha opyta tetã hérava Caldéape.
Abram omenda Sarai rehe. Nahor omenda Milcá rehe, ko kuña, Harán rajy, ha Iscá kypy'yva'ekue.
Sarai katu ndaikatúiva'ekue imemby.
Térah osẽ táva Ur, caldéokuéra retãgui, oho haguã Canaánpe ha ogueraha hendive ita'ýra Abram ha hembireko Sarai, ha Harán ra'yre hérava Lot. Oguahẽvo táva hérava Haránpe, opyta.
Ha Térah omano Haránpe oguerekóvo 205 áño.
Abram oho Egíptogui Négueb gotyo, hembireko ha opa mba'e oguerekóva reheve. Ha Lot oho hendive.
Abram hymba heta ha oguerekopáta ha óro.
Upéi ojererovave ohóvo Néguebgui Betel gotyo, oguahẽ meve opyta haguépe ymave, Betel ha Ai pa'ũme,
omopu'ã haguépe altar ha omomba'e guasu Ñandejárape.
Lot oho Abram ndive ijovecha, ivaka ha hogaguakuéra reheve.
Yvy michĩma mokõivépe guarã, hymba hetaitereígui hikuái.
Upévare Abram ha Lot rymba rerekuakuéra oñorãirõ oñondive. Upérõ cananéo ha ferezéokuéra oiko gueteri upe tetãme.
Ha Abram he'i Lótpe: “Ñande niko oñopehẽngue ha naiporãi ñane rembiguáikuéra oñorãirõ oñondive.
Jajeíntena upéicha ramo ojuehegui. Eiporavo upe yvy pehẽngue reipotavéva, taha'e kuarahy resẽ térã kuarahy reike gotyo. Upe rehejáva topyta che mba'erã.”
Lot oma'ẽ ha ohecha ñu guasu ojepysóva Jordán rembe'ýre oguahẽ meve tava'i hérava Sóar peve, hi'y heta ha ijyvy porãva, ojoguáva Ñandejára yvatýpe pe Egipto yvýicha Sóar gotyo peve. Upéichava'ekue Ñandejára ombokusugue mboyve umi táva guasu Sodoma ha Gomorra.
Lot oiporavo imba'erã upe yvy, ha oho kuarahy resẽ gotyo. Upéichava'ekue ojei haguã ojuehegui Abram ha Lot.
Abram opyta Canaánpe, ha Lot ojererova umi ñúme, táva guasukuéra apytépe, ha opyta Sodoma ypýpe.
Sodomagua heko ky'a ha iñangaipa Ñandejára renondépe.
Oho rire Lot, Ñandejára he'i Abrámpe: “Upe reimehágui ema'ẽ opa gotyo.
Opa yvy rehecháva ame'ẽta ndéve ha ne ñemoñarépe opa ára guarã.
Heta ne ñemoñaréta, ikatu'ỹ haguãicha ojepapa. Ikatu ramo ojepapa yvy ra'ỹi, ikatúne avei ojepapa ne ñemoñarekuéra.
Epu'ã ha eguata ko tetã pýre rehecha haguã ituichakue. Upéva ame'ẽmbáta ndéve.”
Upérõ Abram ojererova ha opyta Mamré ka'aguy ykére, Hebrón ypýpe. Upépe omopu'ã altar Ñandejárape.
Sarai, Abram rembireko, ndaikatúi imemby. Opáichavo oguereko hembiguái kuñáva Egiptogua, hérava Agar.
Ha Sarai he'i Abrámpe: —Ñandejára niko omboty che rye che memby'ỹ haguã. Eñenóna che rembiguái ndive, jahecha ndarekói mba'épa che membyrã ha'e rupi. Abram ojapo hembireko he'íva.
Oiko rire 10 áño Canaánpe, Sarai ome'ẽ iménape hembiguái Agar ikuñarã.
Abram oñeno Agar ndive ha ombohye guasu chupe. Ha ha'e, ojechávo upéicha oñepyrũ oapo'i Saráipe.
Upérõ Sarai he'i Abrámpe: —Nde ári ho'a jejahéi ha'e ojapóva che rehe. Ame'ẽ ndéve che rembiguái ne kuñarã, ha ágã, ojechávo hye guasuha, oñembohory che rehe. Ñandejára te'i mávapa ojapo ivaíva, ndépa térãpa che.
Abram he'i chupe: —Ha'e hína ne rembiguái, eñeñanduka chupe! Aipo ramo Sarai ojopy hendive, ha upévare ha'e okañy ha oho mombyry.
Ñandejára remimbou katu ojuhu chupe yvy ojeiko'ỹháme, peteĩ ykua ypýpe (upe ykua oĩva Sur rapépe)
ha oporandu chupe: —Agar, Sarai rembiguái, mamóguipa reju ha mamópa reho? Ha'e he'i chupe: —Akañy ajúvo che jára Saráigui.
Ñandejára remimbou he'i chupe: —Tereho jey nde jára rendápe, ha eñemoĩ ipoguýpe rejejapo'ỹre.
Ñandejára remimbou he'ive: —Che ambohetáta ne ñemoñare, ikatu'ỹ haguãicha ojepapa.
Upéi katu he'i chupe: “Péina nde, ko'ágã nde rye guasúma, kuimba'éta hína upe ne memby, Ñandejára ohendu rejepy'apy ramo, upévare embohéra chupe Ismael.
Kavaju saitépe ha'e ojoguáta, opavavére oñemoĩta ha opavave hese. Hóga vakapípe oñemohendáta, oñemoĩrõ jepe hese ityvýrakuéra.”
Ñandejára oñe'ẽ haguére hendive, Agar ombohéra chupe: “Tupã ku ohecháva”, he'i ijupe: “Ahechánepa ra'e upe che rechávape?”
Upévare upe ykua oñembohéra “Oikovéva ha che recháva ykua”. Opyta hína Cadés ha Béred pa'ũme.
Agar imemby kuimba'e Abrámgui, ha Abram ombohéra ita'ýrape Ismael.
Abram oguereko 86 áño upe Agar imemby ramo chugui.
Tupã ojechauka Abrahámpe, Mamré ka'aguy ypýpe. Abraham oguapy aja hóga rokẽme ára hakuve jave, asajekue,
ojesaupi ha ohecha mbohapy kuimba'e oñembo'ýva ijypýpe. Ohecha vove chupekuéra osẽ huguãitĩvo, oñesũ henondépekuéra, omboja isyva yvýre,
ha he'i: Karai, ani kena rehasátei reguahẽ'ỹre sapy'aite.
Tanohẽna peẽme y pejepyhéi haguã, ha pepytu'umi ko yvyra guýpe.
Amoĩta avei peẽme hi'upy pejepy'a joko haguã, peipykúi mboyve pende rape. Tuichaitéma niko che mbojerovia pehasávo ko pende rembiguái róga ypy rupi. Ha'ekuéra he'i: —Néi, ropytáta.
Abraham oike pya'e porã kotýpe ha he'i Sárape: —Pya'éke eru 20 kílo trígo ku'i iporãvéva ha ejapo chugui mbuja.
Upéi oho mymba korapýpe, ipojái peteĩ vakara'y kyrỹi porãre ha ome'ẽ hembiguáipe ojuka ha ombojy haguã.
Upéi ogueru chupekuéra kesu pyahu ha kamby upe so'o ka'ẽ reheve. Ha opyta kuarahy ãme hendivekuéra okaru aja hikuái.
Ha'ekuéra oporandu chupe: —Mamópa oime ne rembireko Sara?
Ha'e he'i: —Oime kotýpe. Peteĩ ha'ekuérava he'i: —Águi 9 mésepe aju jeýta ha ne rembireko Sara imemby kuimba'éta.
Sara ohendu hína ra'e ikoty rokẽme, upe oñe'ẽva kupépe. Abraham itujáma ha Sara iguãiguĩma. Ndou véima chupe imba'asy guejy.
Upévare ipukapo ñemiháme ha he'i ipy'a pýpe: “Ha'etéma! Ko'ágã che guãiguĩ ha che kuetéma rire nga'u piko aikuaavéta vy'a che ména tuja ndive!”
Ñandejára katu he'i Abrahámpe: —Mba'ére piko Sara opuka ha he'i: “Ha'etéma! Ko'ágã che guãiguĩ rire piko che membýta!”
Oĩta nga'u piko hasýva Tupãme guarã? Rehecháta hína. Aju jeýta ne rendápe águi 9 mésepe, ha Sara imemby kuimba'éta.
Sara katu okyhyje ha he'i: —Che ndapukái. Ha'e katu he'i chupe: —Aikuaa porã repuka hague.
Opu'ã rire umi kuimba'e ha oho hikuái Sodoma gotyo, Abraham omoirũ chupekuéra tape ku'a peve.
Ñandejára he'i ijupe guarã: “Nañomimo'ãi Abrahámgui ko ajapótava.
Chugui niko osẽta tetã guasu imbaretéva. Ha ha'e rupi ojehovasáta opa tetã yvy arigua.
Aiporavo chupe oheko mbo'e haguã ita'ýra ha iñemoñarekuérape oguatávo che rape rupi, ha ojapóvo upe teko joja ha opa mba'e hekópe guáva. Ajapóta opa mba'e ha'eva'ekue Abrahámpe.”
Upérõ Ñandejára he'i chupe: —Sodoma ha Gomorra pegua herakuã vai. Ivaieterei iñangaipakuéra.
Aha upépe aikuaa haguã upéichapa añete térãpa ahániri. Ndaha'éi ramo upéicha aikuaáta hína.
Umi kuimba'e omoirũva chupe oho Sodoma gotyo. Ñandejára katu opyta Abraham ndive.
Abraham he'i chupe: —Añete piko rehundíta peteĩcha imarangatúva ha iñañáva?
Oĩ ramo 50 imarangatúva upe táva guasúpe, rehundíta piko opavavépe, ha nderehejareimo'ãi upe táva guasúpe ani haguã oñehundi umi 50 imarangatúva?
Aikuaa porã nderejapomo'ãiha upéva. Nerembojojamo'ãi imarangatu ha iñañáva. Térã piko nde, reha'ãva ore reko yvy ári, nderejapomo'ãi heko jojáva?
Ñandejára he'i: —Ajuhu ramo 50 imarangatúva upe táva guasúpe, nahundimo'ãi umi 50 rehehápe.
Abraham he'i jey: —Aikuaa niko ikatuha che rova'atã mba'e hína, añe'ẽ jeývo ndéve. Nde niko Tupã. Che katu yvy tĩmbo ha tanimbúnte.
Ha upeichahágui oñekotevẽ ramo 5 ohupyty haguã 50, rehundíta piko upe táva guasu, ndaipóri haguére umi 5? Ñandejára he'i: —Nahundimo'ãi oĩ ramo 45 kuimba'e imarangatúva.
Abraham he'ive jey: —Ha oĩ ramo upépe 40? Ñandejára he'i chupe: —Nahundimo'ãi umi 40 rehehápe.
Abraham he'i jeýnte: —Ani kena nde pochy che Jára ha'e jey ramo; ha oĩ ramo 30 añónte? Ñandejára he'i: —Ndahundimo'ãi ajuhu ramo upépe 30 imarangatúva.
Abraham he'i jey: —Aikuaa niko che rova'atã rasamaha, añe'ẽ ramo upéicha che Járape; ha ojejuhu ramo upépe 20 añónte imarangatúva? Ñandejára he'i: —Nahundimo'ãi umi 20 rehehápe.
Abraham he'i: —Néi, ani kena nde pochy che Jára! Añe'ẽ jeýta mante, ko'ágã katu ipahaitéma! Ikatu mba'e niko ojejuhu upépe 10 pevénte. Ñandejára he'i: —Umi 10 rehehápe nahundimo'ãi upe táva guasu.
Oñe'ẽmba rire Abraham ndive, Tupã oho. Abraham katu ou jey hógape.
Umi mokõi Ñandejára remimbou oguahẽ Sodómape ka'aru pytũ. Lot oguapy hína táva rokẽme. Ohecha vove chupekuéra osẽ huguãitĩvo, oñesũ ha ojayvy yvy peve,
ha he'i: —Peẽ karai, peguahẽna pejepyhéi ha pepytu'u che rógape. Ko'ẽrõ ikatu pepu'ã ko'ẽmbávo ha peipykúi pende rape. Ha'ekuéra he'i: —Nahániri, okápente rohasáta ko pyhare. Ha'e ojerure asýgui, oho hikuái hógape.
Lot ojapouka chupekuéra ho'uva'erã ha mbuja oñembovu'ỹva. Upéi oguapy ha okaru hikuái.
Ha'ekuéra oho mboyve oñeno katu, kuimba'ekuéra Sodomagua omongora upe óga. Opavave oĩ upépe, imitãva ha itujáva.
Ohenói hikuái Lótpe ha he'i chupe: —Mamo piko oime umi kuimba'e oguahẽva'ekue nde rógape ko pyhare? Enohẽ okápe toroikuaami chupekuéra.
Lot osẽ hógagui, omboty okẽ osẽnguévo,
ha he'i chupekuéra: —Anína che ryvykuéra pejapo ko mba'e ivai etéva!
Areko mokõi che rajy ndoikóiva gueteri kuimba'e ndive. Tarúna peẽme pejapo haguã hesekuéra pejaposéva, ha ani pejapo mba'eve ko'ã kuimba'e che rehe ojeroviava'ekuére. Che mbohupa niko ha'ekuéra.
Ha'ekuéra he'i chupe: —Nde hína mombyrygua ko'ápe ha piko eréta oréve mba'épa rojapova'erã? Ndéve ho'a vaivéta hína chuguikuéragui. Omyaña mbarete hikuái chupe ha oityse upe okẽ.
Umi mokõi kuimba'e katu oipyso ijyva kotypy guive, omoinge Lótpe ha omboty pe okẽ.
Ha umi okápe oĩvape omohesatũ, imitãvéva guive itujavéva peve, ha ndaikatuvéi ojuhu hikuái pe okẽ.
Ñandejára remimboukuéra he'i Lótpe: —Oĩve ramo ko'ápe nde ra'y, nde rajy, nde rajy ména, térã oimeraẽva nde reheguáva, enohẽ ko'águi.
Ore rohundíta ko táva guasu. Ñe'ẽ hesekuéra oguahẽva Tupã apysápe ivaieterei, ha ore mbou rohundívo Sodoma.
Upérõ Lot osẽ ha he'i itajýrakuéra menarãme: —Pya'éke pesẽ ko'águi, cháke Ñandejára ohundíta hína Sodoma! Ha'ekuéra katu oimo'ã Lot he'i gua'únte.
Ko'ẽ mboyve, umi Ñandejára remimbou omyagẽ Lótpe ha he'i chupe: —Pya'éke epu'ã, eraha ne rembireko ha nde rajy mokõive ha pesẽ ko távagui ani oñehundi jepe pesẽ mboyve!
Lot imbegue, ha umi mokõi kuimba'e ipógui ogueraha chupe, hembireko ha itajýra mokõivépe, távagui okápe, Ñandejára oiporiahurerekógui chupe.
Upérõ peteĩ ha'ekuérava he'i: —Pya'éke esẽ neremanoséi ramo. Ani rema'ẽ nde rapykuévo, térã repyta mamove ko ñúme. Tereho Pya'éke yvyty gotyo, ani haguã remano.
Lot katu he'i chupe: —Anína upéicha karai!
Hetaitéma niko che pytyvõ asẽ haguã ivaívagui. Upe yvyty katu opyta mombyrýma chéve guarã; che rupyty jepéta niko pe táva ñehundi ha amanóta aguahẽ mboyve.
Apete niko oĩ peteĩ táva michĩmi ikatuhápe akañy. Upépentena tapyta.
Ha Ñandejára remimbou he'i chupe: —Iporã. Ejapo katu upéicha. Nde rehehápe nahundimo'ãi upe táva michĩmi eréva.
Eiko Pya'éke! Cháke ndaikatúi ajapo mba'eve reguahẽ mboyve upépe. Upévare upe táva oñembohéra Sóar.
Kuarahy iñapysẽma Lot oguahẽvo Zoárpe.
Upeichaháguinte Ñandejára omongy sapy'a yvágagui asúfre rendy Sodoma ha Gomorra ári,
ha ombokusugue ko'ã táva guasu ha ñu ijerére oĩva, opaichagua tekove ha ka'avo pypegua reheve.
Lot rembireko katu oma'ẽ hapykuévo ha oiko chugui ta'ãnga jukyguigua.
Abraham opu'ã ko'ẽ mboyve ha oho pya'e upe oñemongeta haguépe Ñandejára ndive.
Upépe oñemoĩ oma'ẽ Sodoma, Gomorra ha opa ijerekuévo, ha ohecha pe tatatĩ otimbóva tatakua guasúicha.
Tupã ombokusuguévo umi táva guasu umíva Lot oiko hague, imandu'a Abraham rehe, ha oguenohẽ upégui ityvýra amyrỹi ra'yre Lótpe ani haguã oñehundi.
Lot osẽ Zoárgui, mokõive itajýra ndive, okyhyjégui opyta haguã upépe. Ha oho hendivekuéra yvytýpe ha oiko peteĩ ita kuápe.
Upérõ Lot rajy ypykue he'i ikypy'ýpe: —Ñande ru itujáma ha ndaipóri peteĩ kuimba'énte jepe ko ñaimeha rupi, omenda haguã ñande rehe ha ikatu haguã ñane memby, ojejapoháicha opa rupi.
Ja'ukána kaguy ñande rúpe ha ñañeno hendive ikatu haguã ñane memby chugui.
Ha upéicha ojapo hikuái upe pyharépe voi; ijypykue oñeno itúva ndive, ha'e katu oka'u guasúgui noñandúi voi mba'eve.
Ára oúvape, ijypykue he'i ikypy'ýpe: —Reikuaáma añeno hague ñande ru ndive ange pyhare. Ja'uka jey chupe kaguy, ha nde reñenóta hendive ko pyhare ikatu haguã ne memby avei chugui.
Ha upéicha ojapo hikuái. Upe imitãvéva oñeno itúva ndive pe pyhare, ha'e oñandu'ỹre mba'eve oka'u guasúgui.
Mokõive tajýra opyta hye guasu itúvagui.
Upe tajýra ypykue imemby kuimba'e ha ombohéra Moab; upéva hína Moab peguakuéra ru ypykue.
Upe ikypy'y avei imemby kuimba'e, ha ombohéra Ben-Amí. Upéva hína ko'agãgua Amón peguakuéra ru ypykue. Umíva oikove gueteri ko'ágã peve.
Upe rire, Ñandejára oikuaa porãseve mba'éicha guápa Abraham ha ohenói chupe: —Abraham, Abraham!Ha'e he'i: —Ápe aime!
Ñandejára he'i chupe: —Eraha nde ra'y peteĩmi rehayhu etéva Isaac peteĩ hendápe hérava Moria. Upépe, peteĩ yvyty ru'ãme che ahechaukátava ndéve, eikuave'ẽ chéve nde ra'y rejukávo chupe ha rehapývo chéve guarã altar ári.
Abraham opu'ã ko'ẽ mboyve, ombyape hymba vúrro, ombo'i jepe'a, ogueraha mokõi hembiguái ha ita'ýra Isaac, ha oho Ñandejára he'i hague gotyo chupe.
Mbohapy ára haguépe Abraham ohecha mombyry guive upe yvyty.
Upérõ he'i hembiguáikuérape: —Pepyta ko'ápe peñangareko che rymba vúrrore, che ha che ra'y rojupi aja hu'ãme romomba'e guasu haguã Ñandejárape. Upéi roju jeýta pene rendápe.
Abraham ohupi jepe'a ita'ýra ati'ýre, ogueraha ipópe tata ha kyse ha ojupi hikuái oñondive.
Isaac he'i itúvape: —Taita. Ha'e he'i: —Mba'épa che ra'y? Isaac he'i: —Jaraha niko tata ha jepe'a, ha mamópa oĩ upe ovecha ra'y mymbahapyrã?
Abraham he'i chupe: —Ñandejára voi ome'ẽta ñandéve che ra'y. Ha oho tenondeve hikuái oñondive.
Oguahẽvo he'i haguépe chupe Ñandejára, Abraham omopu'ã peteĩ altar ha omoĩ jepe'a hi'ári. Oipokua ita'ýra ha omoĩ chupe altárpe jepe'a ári.
Upéi oipyso ipo ojuka haguã chupe ikysépe.
Ñandejára remimbou katu ohenói chupe yvága guive ha he'i: —Abraham, Abraham! Ha'e he'i: —Ápe aime!
Ñandejára remimbou he'i chupe: —Ani reikutu nde ra'ýpe térã rejapo hese mba'eve. Aikuaáma rehayhuha Tupãme ha rejeroviaha hese. Nde ra'y peteĩmíre jepe nanerakate'ỹi.
Abraham ohecha ovecha mácho hatĩgui opa'ãva javoráire. Oho ipiári ha ogueru oikuave'ẽ Ñandejárape mymbahapy ramo ita'ýra rekovia.
Abraham ombohéra upe tenda: “Ñandejára ome'ẽ oñekotevẽva.” Upévare ko'ágã peve oje'e: “Yvyty ru'ãme Ñandejára ome'ẽ oñekotevẽva.”
Ñandejára remimbou ohenói jey Abrahámpe yvágagui,
ha he'i chupe: —Che jehe voi añe'ẽ me'ẽ, he'i Ñandejára: Rejapo haguére ha'eva'ekue ndéve, ha nanerakate'ỹigui reme'ẽ haguã chéve nde ra'y,
ambohetaetereíta ndéve ne ñemoñare, mbyjakuéra yvága pegua ha yvyku'i ra'ỹi yguasu rembe'ýpe guáicha. Ne ñemoñarekuéra ipu'akáta umi hesekuéra ija'e'ỹvare.
Ha opa tetã ko yvy arigua ojehovasáta ne ñemoñare rupi, rejapo haguére ha'éva ndéve.
Abraham ou jey hembiguáikuéra rendápe. Upégui oho hikuái oñondive ha opyta Beersébape.
Ko'ã mba'e rire, Abraham ohendu Milcá imemby hague 8 mitã kuimba'e ityvýra Nacórgui.
Us upe ijypykue; ityvýrakuéra katu Buz ha Quemuel; kóva hína Aram túva.
Upéi ou Quésed, Hazó, Pildas, Idlaf ha Betuel.
Ko Betuel hína Rebeca ruva'ekue. Ko'ã 8 mitã kuimba'e Milcá imembyva'ekue Abraham ryvy Nacórgui.
Nahor oguereko avei ikuña hérava Reumá; ha'e imemby avei chugui ko'ãva: Teba, Gáham, Tahas ha Maacá.
Abraham itujáma ha Ñandejára ohovasa chupe opa mba'épe.
Ha'e he'i hembiguái itujavévape oñangarekóva opa mba'e ha'e oguerekóvare: —Emoĩ nde po che retyma guýpe ha eme'ẽ chéve ne ñe'ẽ.
Aipota reme'ẽ chéve ne ñe'ẽ Tupã yvága ha yvy Járare, ndereiporavomo'ãiha che ra'y rembirekorã, kuñakuéra Canaangua apytégui.
Rehotaha uvei che retãme rehekávo che reheguakuéra apytégui che ra'y Isaac rembirekorã.
Hembiguái he'i chupe: —Upe kuña ndouséi ramo ko tetãme, arahátapa nde ra'y pe tetãme nde resẽ haguégui?
Abraham he'i chupe: —Mba'eveichave ramo! Ani angáke reraha amoite che ra'y.
Tupã, yvága ha yvy Jára, che renohẽva'ekue che rúgui, che reheguakuéragui ha upe tetã oikove ypy haguégui, ome'ẽva'ekue chéve iñe'ẽ ome'ẽtaha ko yvy che ñemoñarépe, ha'e avei omboúta hemimbou ohova'erã ne renonderã, reiporavo haguã upépe che ra'y rembirekorã.
Upe kuña ndouséi ramo ne ndive, rejeíma ko ñe'ẽ reme'ẽvagui. Nde katu mba'eveichave ramo ani reraha che ra'y amoite.
Abraham rembiguái omoĩ ipo ijára retyma guýpe, ha ome'ẽ chupe iñe'ẽ ojapotaha ha'e he'i haguéicha.
Upéi oiporavo 10 kaméllo ijára mba'éva ha ohupi hi'árikuéra umi mba'e iporãvéva oguerekóva Abraham. Oho upe táva gotyo oiko haguépe Nahor, tetã hérava Arámpe.
Oguahẽvo upépe, omoñesũ ikaméllokuéra távagui okápe, ykua rembe'ýpe. Ka'arúma hína, ha upépe kuñakuéra ou jepi y rekávo.
Abraham rembiguái oñembo'e kóicha: “Tupã, Abraham Jára, taikopa porã kena ko árape, ha ehechauka rehayhuha che jára Abrahámpe.
Apytáta ko ykua rembe'ýpe. Ko'ágã niko kuñakuéra táva pegua ou hína y rekávo.
Pe kuñataĩ che ha'eha: ‘Emboguejýna ne kambuchi, tay'umi’, ha he'íva chéve: ‘Hey'u katu, ha amboy'úta avei ne kaméllokuéra’, ta upéva kena upe reiporavóva ne rembiguái Isaácpe guarã. Upéicha oiko ramo aikuaáta rehayhuha che jára Abrahámpe.”
Ne'ĩra gueteri oñembo'epa, ha oguahẽ Rebeca ikambuchi ijati'ýre. Rebeca hína Betuel rajy, Betuel katu Milcá memby, Milcá hína Nahor rembireko, Nahor katu Abraham ryvy.
Rebeca kuñataĩ iporã ha imarã'ỹva, ndoikói gueteri kuimba'e ndive. Oguejy ykuápe, omyenyhẽ ikambuchi ha oñemoĩ oho jey haguãicha.
Upérõ upe karai oñemboja hendápe ha he'i chupe: —Eme'ẽmona chéve nde ymi ne kambuchígui.
Ha'e he'i: —Péina ápe hey'u karai. Ha omboguejývo ikambuchi ijyva ári omboy'u chupe.
Hoy'upa rire Rebeca he'i chupe: —Anohẽta avei y ne kaméllokuérape hoy'u haguã hyguãtã meve.
Pya'ete omonandi ikambuchi upe tymbakuéra hoy'uhápe, oho jey ykuápe y renohẽvo, ha ogueruve y kaméllokuérape guarã.
Upekuévo upe kuimba'e oma'ẽ hese kirirĩháme. Ha oñeporandu ohovasápa Ñandejára pe ijeju, térãpa nahániri.
Hoy'upa rire ikaméllokuéra, ha'e oguenohẽ peteĩ namichãi óro guigua ha omoĩ chupe itĩre. Upéi omoĩ mokõi jeguaka, pyapy rehegua óro guigua avei, mokõive ijyváre,
ha he'i chupe: —Máva rajy piko nde? Ikatúnepa apyta che irũnguéra ndive pende rógape ko pyhare?
Ha Rebeca he'i: —Che, niko hína Betuel rajy. Che ru katu Nahor ha Milcá ñemoñare.
Ógape oĩ pepyta haguã ha oĩ avei pene kaméllokuérape guarã heta hembi'urã.
Upérõ pe karai oñesũ omomba'e guasu Ñandejárape,
ha he'i: “Tojererohory Ñandejára, Abraham Tupã, ohechauka haguére ohayhuha chupe, ha oĩha iñe'ẽme ome'ẽva'ekue chupe. Ha'e che reru ajavy'ỹre che rape, che jára róga reheguakuéra rogaite peve.”
Upe kuñataĩ oho pya'e isy rógape omombe'úvo opa mba'e.
Rebeca oguereko peteĩ ikyvy hérava Labán. Ha'e pya'ete oho ykua gotyo upe karai rendápe,
ohechágui upe namichãi ha umi jeguaka pyapy rehegua oguerekóva ijehe heindy, ha ohendúgui he'i ramo: “Pehendumi ko he'iva'ekue chéve pe kuimba'e…” Upérõ oho upe kuimba'e píari, oñembo'ýva gueteri hína ikaméllo ykére, ykua rembe'ýpe,
ha he'i chupe: —Jahána che ndive ógape nde karai. Ñandejára niko nde rovasa ha naiporãi repyta okápe rei. Amonandíma pene rendaguã ha oĩ avei pene kaméllokuéra rendaguã.
Abraham rembiguái oho hendive ha oike hógape. Labán katu omboi ha omongaru ikaméllokuéra. Upéi oguenohẽ y upe kuimba'e ha iñirũnguéra ojepyhéi haguã.
Oñemoĩvo chupe hembi'urã, upe kuimba'e he'i: —Nda'umo'ãi mba'eve, ha'epa mboyve peẽme ko ha'eva'erã. Labán he'i chupe: —Eñe'ẽ katu.
Upépe ha'e oñepyrũ kóicha: —Che hína Abraham rembiguái.
Ñandejára ohovasa ha ome'ẽ chupe mba'e repyeta, ovecha, vaka, pláta ha óro, tembiguái kuimba'e ha kuñáva, kaméllo ha vúrro.
Hembireko Sara katu, ha'e ituja riréma, ome'ẽ chupe peteĩ ta'ýra. Ha upévape ha'e ome'ẽ opa mba'e oguerekóva.
Che jára Abraham ome'ẽka chéve che ñe'ẽ Tupã rérape ha he'i: “Aníke reiporavo che ra'y rembirekorã kuña Canaangua apytégui.
Tereho uvei che ru retãme ha eheka che róga reheguakuéra apytégui che ra'y rembirekorã.”
Che aporandu chupe: “Mba'épa ajapóta, upe kuña ndouséi ramo che ndive?”
Ha'e he'i chéve: “Che aikóva Ñandejára rapére, ha ha'e omboúta ne rendápe hemimbou, ne moirũ haguã ha osẽ porã haguã ndéve opa mba'e. Erúke che ra'ýpe hembirekorã kuña che ru rogaguáva.
Nde reho ramo che ru rogagua rendápe ha ndererúi che ra'y rembirekorã noñeme'ẽséigui ndévente, upéicha ramo añoite ojeráta ne ñe'ẽ reme'ẽva'ekue.”
Aguahẽ vove ko árape pende ykuápe, añembo'e kuri kóicha: “Tupã, che jára Abraham Jára, tosẽ porã kena chéve ko ajapótava.
Apytáta ko ykua rembe'ýpe. Ou ramo peteĩ kuñataĩ y renohẽvo, ha'éta chupe: ‘Tay'u mína ne kambuchígui’.
Ha'e he'i ramo chéve: ‘Hey'u katu, ha amboy'úta avei ne kaméllokuéra’, ta upéva kena upe reiporavóva che jára ra'y rembirekorã.
Ne'ĩra gueteri añembo'epa, ha oguahẽma Rebeca, ikambuchi ijati'ýre, ha oguejy ykuápe y renohẽvo.
Che ha'e chupe: ‘Che mboy'u mína’. Upepete voi omboguejy ikambuchi ha he'i chéve: ‘Hey'u katu, ha amboy'úta avei ne kaméllokuéra.’ Hay'u, ha upéi ha'e omboy'u che kaméllokuéra.
Upévo aporandu chupe: ‘Máva rajy piko nde?’ Ha'e he'i: ‘Betuel rajy hína che. Che ru katu, Nahor ha Milcá ñemoñare.’ Upévo amoĩ upe namichãi itĩre, ha jeguaka pyapy rehegua ijyváre.
Upéi añesũ amomba'e guasu Tupã che jára Abraham Járape, che reroguahẽ haguére che mombia'ỹre che rapégui pene rendaite peve ajotopa haguã che jára rogagua rajy ndive, Tupã oiporavóva che jára ra'y rembirekorã.
Ko'ágã, peime ramo pembojerovia haguãicha añetehápe porã che járape, aipota peje chéve. Ha peicha'ỹ ramo aipotánte avei peje, aikuaa haguã mba'épa ajapóta.”
Labán ha Betuel he'i hikuái: —Ko mba'e niko ou Ñandejáragui voi, ha orépa mba'e ro'evéta.
Kóina ápe Rebeca; eraha katu ha tereho. Toiko chugui nde jára ra'y rembireko, oipota haguéicha Ñandejára.
Abraham rembiguái, ohendúvo ha'ekuéra he'íva, oñesũ, omboja isyva yvýre, ha omomba'e guasu Ñandejárape.
Upéi oguenohẽ mba'e repyeta pláta, óro, ha ao jegua Rebécape guarã. Ikyvy ha isýpe avei ome'ẽ heta mba'e porã.
Upéi, ha'e ha iñirũnguéra oguapy okaru ha ho'u kaguy, ha opyta oke upépe. Opu'ã rire pyhareve, he'i chupekuéra: —Tahami jeýna che jára rendápe.
Upérõ Rebeca kyvy ha isy he'i chupe: —Maerã piko ne agẽterei? Topyta mivéna 10 ára rupi Rebeca ore ndive ha upéi toho.
Ha'e katu he'i chupekuéra: —Tupã niko che reru porãeterei ko'ápe. Anína pe che jokove, ha taha mba'émana che jára rendápe.
Ha'ekuéra he'i chupe: —Ñahenóina pe kuñataĩme ha ñahendu mba'épa ha'e he'i.
Ohenói hikuái ha oporandu chupe: —Rehosépa ko karai ndive? Ha'e he'i: —Che ahaséma.
Upérõ oheja hikuái oho heindy Rebeca ha herekua, Abraham rembiguái ha iñirũnguéra ndive.
Ha ohovasávo he'i hikuái Rebécape: “Néike ore reindy, ne memby hetáke! Umi hese ija'e'ỹva távakuérare, ha'ekuéra toñemomba'e”.
Upérõ Rebeca ha hembiguái kuñataĩnguéra oñembosako'i ha ojupi ikaméllo ári oho haguã Abraham rembiguái ndive, ha oje'ói hikuái oñondivepa.
Upérõ Isaac ou ra'e ku ykua hérava “Che recháva ha oikovéva ykuágui”, opytáva Néguebpe.
Osẽvo oguata ñu rupi ka'aru, ohecha oñemoaguĩha oúvo kaméllokuéra.
Rebeca ohechávo chupe oguejy ikaméllogui,
ha oporandu Abraham rembiguáipe: —Máva piko amo kuimba'e oúva ñu rupi ko'a gotyo? Ha'e he'i: —Upéva hína che jára. Upérõ ha'e ojehova aho'i ijahojápe.
Abraham rembiguái omombe'u ijára Isaácpe opa mba'e ojapova'ekue.
Isaac omoinge Rebécape isy, Sara, rogakuépe. Omenda hese ha oiko hendive. Ohayhu chupe ha upéicha iñangapyhy isy omano rire.
Abraham omenda jey ha hembireko héra Queturá.
Queturá imemby Abrahámgui ko'ãva: Zimrán, Jocsán, Medán, Madián, Isbac ha Súah.
Jocsánva'ekue Sebá ha Dedán ru. Dedán ñemoñare Asumim, Letuim ha Leumim.
Madián ra'ykuéra: Efá, Éfer, Hanoc, Abidá ha Eldaá. Opa ko'ãva Queturá ñemoñare.
Ko'ãva hína umi Queturá ñemoñare. Abraham oheja Isaácpe oguerekóva guive.
Queturá ha umi ambue ikuña membykuérape ome'ẽnte jopói. Ha ha'e oikovépe, omondo mombyry Isaácgui, kuarahy resẽ gotyo.
Abraham oikove 175 áño.
Omano itujáguima py'a guapýpe, ha oho itúvakuéra ypykue rendápe.
Mokõive ita'ýra, Isaac ha Ismael, oñotỹ chupe Macpelá ita kuápe, oĩva hitíta, Sóhar ra'y Efrón ñúme, Mamré rovái. Abraham oñeñotỹ hembireko Sara ykére.
Ko yvy ha'e ojoguava'ekue hitíta Efróngui.
Ha'e omano rire, Tupã ohovasa ita'ýra Isaácpe. Kóva oiko peteĩ ykua hérava “Oikovéva ha che recháva ykua” ypýpe.
Ismael hína Abraham ha Agar ñemoñare. Agar katu Egiptogua, Sara rembiguaire.
Ismael ra'ykuéra ko'ãva: Nebaiot héra upe ijypykue. Umi upe riregua Quedar, Abdeel, Mibsam,
Mismá, Dumá, Masá,
Hadar, Temá, Jetur, Nafís ha Quedemá.
Ko'ãva hína umi 12 Ismael ra'y, ha itávakuéra ojekuaava'ekue héra rupi. Maymáva mburuvichava'ekue. Peteĩ-teĩ, hogaguakuéra ruvicha.
Ismael oikove 137 áño. Upéi omano ha oho itúvakuéra ypykue rendápe.
Ismael oñemomba'e upe yvy ojepysóva Havilá guive Sur pevére, ha opytáva Egipto rovái, ojejúvo Asíriagui. Ha omanova'ekue upépe, ipehẽnguekuéra apytépe.
Abraham ra'y Isaac rekovekue kóicha:
Isaac oguereko 40 áño omenda ramo guare Rebeca rehe. Kóva Betuel rajy ha Labán reindy. Betuelva'ekue peteĩ karai táva Aram pegua, oikóva yvy hérava Padan-Arámpe.
Rebeca naimembýigui, Isaac oñembo'e hese Tupãme. Tupã ohendu iñembo'e ha Rebeca hye guasu.
Rebeca oñandu imemby mokõiha, ha oñorãirõha oñondive hetepýpe. Upérõ he'i: —Maerã piko aikoseve upéichata ramo? Ha oho oporandu Ñandejárape.
Ñandejára he'i chupe: Mokõi tetã oĩ nde retepýpe, umíva opu'ãta ojuehe, imitãvévagui oikóta imbaretéva, ijypykuévagui oikóta tembiguái.
Oguahẽvo imemby haguã ára, imemby mokõi.
Upe osẽ tenondéva, ipire pytãngy ha hete raguepa, ñaimo'ã tymba pire. Upévare ombohéra hikuái chupe Esaú.
Ityvýra oikove ypývo, ojejapyhy Esaú pytasãre, ha upévare oñembohéra Jacob. Upérõ Isaac oguereko 60 áño.
Mokõive okakuaa. Esaúgui oiko tymba jukaha ikatupyrýva ndopyta guasúiva hógape. Jacob katu ohayhu teko guapy hogapýpe.
Isaac ohayhuve Esaúpe, ho'uségui umi tymba ro'o ha'e ojukáva. Rebeca ohayhuve Jacóbpe.
Peteĩ ára Jacob ombojy hína hembi'urã ha oguahẽ ityke'ýra ka'aguýgui. Iñembyahýi oúvo,
ha he'i chupe: —Che ñembyahýieterei! Ja'umína pe ne rembi'u pytãngy asývagui. Upévare Esaú oñembohéra avei Edom.
Jacob he'i chupe: —Eme'ẽ raẽ chéve taita rovasa paha ne mba'erãva hína, nde ita'ýra ypykuégui.
Esaú he'i chupe: —Topyta ndéve. Amano ramo ñembyahýigui, nachemoingovemo'ãi taita rovasa paha.
Jacob he'i chupe: —Eme'ẽ chéve ne ñe'ẽ Tupã rérape, ko'agãite voi rehejaha chéve taita rovasa paha. Ha'e ojapo upéicha ha ome'ẽ chupe tembi'úre itúva rovasa paha.
Upérõ Jacob ome'ẽ ityke'ýrape tembi'u ha mbujape. Esaú oguapy okaru ha ho'u kaguy. Upéi opu'ã ha oho jey, ojepy'apy'ỹre itúva rovasa paháre.
Oguahẽ jey ñembyahýi guasu upe tetãme, ojehu haguéicha Abraham oiko ramo guare upépe. Isaac oho Guerárpe, opytáva filistéokuéra ruvicha guasu Abimélec retãme.
Ojechauka chupe Ñandejára, ha he'i chupe: —Ani reho Egíptope. Epyta pe che ha'ehápe ndéve.
Eiko upépe. Che añangarekóta nde rehe ha rohovasáta. Ndéve ha ne ñemoñarépe ame'ẽta upe yvy, ha'e haguéicha nde ru Abrahámpe.
Ambohetáta ne ñemoñare umi mbyja yvágape guáicha, ha ame'ẽta chupekuéra upe yvy. Ne ñemoñare rupi ojehovasáta opa tetã yvy arigua.
Rohovasáta, Abraham iñe'ẽ rendu haguére ha ojapo haguére che rembipota ha che rembiapoukapy.
Upérõ Isaac opyta Guerárpe.
Upepegua oporandu ramo chupe mávapa upe kuña ohóva hendive, he'i chupekuéra: —Che reindy hína. Nde'íri hembirekoha okyhyjégui ojuka ramo guarã hikuái chupe ha ogueraha Rebeca ikuñarã. Ha'e niko kuña iporãva.
Hi'aremíma hína upépe, ha peteĩ árape filistéo ruvicha Abimélec, oma'ẽvo peteĩ ovetã rupi, ohecha Isaácpe ohavi'u ramo Rebécape.
Upérõ Abimélec ohenoika Isaácpe ha he'i chupe: —Ne rembireko nipo ra'e pe kuña. Mba'ére piko ere ne reindyha? Isaac he'i: —Akyhyjégui che juka ramo guarã.
Abimélec he'i jey chupe: —Maerã piko rejapo upéicha ore rehe? Ikatuva'erã mo'ã peteĩ ko'a pegua oñeno ne rembireko ndive, ha upéicha rupi ore mohembiapo vai.
Abimélec omomarandu opavavépe kóicha: —Oimeraẽva opokóva ko kuimba'e térã hembirekóre, ojejukáta.
Isaac oñemitỹ upe tetãme ha ikógakuéra hi'a porã, Ñandejára ohovaságui chupe.
Upéicha rupi, ko'ẽ ko'ẽre imba'e retave oiko peve chugui mba'eta rerekoha.
Ha'e ijovecha, ivaka ha hembiguái heta, upévare filistéokuéra ndaija'éi hese.
Itúva Abraham oikove ramo guare, ojo'oukava'ekue heta ykua, ha filistéokuéra omyenyhẽ yvýgui umi ykua.
Ha Abimélec he'i Isaácpe: —Aipota resẽ ore retãgui. Ko'ágã niko ne mbaretevéma ore hegui.
Isaac osẽ upégui ha oñemohenda Guerar ñúme.
Ojo'ouka jey umi ykua itúva ojo'oukava'ekue, ha filistéokuéra ombotyva'ekue ha'e omano rire. Ha ombohéra itúva ombohéra haguéicha.
Peteĩ árape Isaac rembiguáikuéra ojo'ovo ñúme peteĩ ykua, ojuhu y.
Mymba rerekuakuéra Guerar pegua katu he'i imba'eha, ha oñorãirõ hikuái hese. Upévare Isaac ombohéra upe ykua “Ñorãirõ”, oñeñorãirõ haguére hese.
Ojo'ouka jey ipyahúva ha oñeñorãirõ avei hese. Isaac ombohéra upe ykua: “Jeiko vai”.
Oho mombyry upégui ha ojo'ouka ykua pyahu. Upépe noñeñorãirõ véima hese ha ombohéra “Py'a pytu'u”, ha he'i: “Hasy peve Ñandejára ome'ẽ ñandéve py'a guapy. Águi katu oho porãtama ñandéve ko tetãme.”
Upégui oho Beersébape, ha upe pyharépe voi Ñandejára ojechauka chupe,
ha he'i: —Che hína upe Tupã, Abraham nde ru Jára. Ani rekyhyje, che roipytyvõta. Abraham che rembiguái rehehápe, che rohovasáta, ha ambohetáta ne ñemoñare.
Isaac omopu'ã upépe peteĩ altar ha omomba'e guasu Ñandejárape. Opyta upépe ha hembiguáikuéra ojo'o peteĩ ykua.
Abimélec ou Guerar guive Isaac rendápe, iñirũ Ahuzat ha hembiguáikuéra ruvicha Ficol ndive.
Isaac he'i chupekuéra: —Mba'e piko pende reru che rendápe, ko peẽ napendea'éiva che rehe, ha peẽ pe che mosẽva'ekue pene retãgui?
Ha'ekuéra he'i: —Rohecha kuaa Ñandejára oĩha ne ndive, ha ro'e: “Ñañemoĩ hendive peteĩ ñe'ẽme Tupã rérape, jaikotaha ojoapytépe py'a guapýpe.”
Ñame'ẽna ojupe oñoñe'ẽ: Nde nderejapomo'ãi ore rehe mba'eve ivaíva, ore niko ndorojapóiva'ekue nde rehe mba'eveichagua ivaíva. Iporãva uvei rojapo nde rehe, ha roheja reho py'a guapýpe. Ndéve katu ko'ágã Ñandejára nde rovasa.
Isaac ombichyka chupekuéra so'o, ha ho'u oñondive kaguy reheve.
Opu'ã hikuái ko'ẽ mboyve ha ome'ẽ ojupe oñoñe'ẽ Tupã rérape. Isaac oipopyhy chupekuéra, opyta hikuái oñoirũ tee ramo ha oho py'a guapýpe.
Upe árape avei oguahẽ Isaac rembiguáikuéra, ha he'i ojo'o hague ykua ha ojuhu y.
Isaac ombohéra upe ykua “Sebá”, ha upévare táva upepegua oñembohéra “Beerseba”.
Esaú, oguereko ramo 40 áño, omenda mokõi kuñataĩ hitítare: Judit, Beerí rajy, ha Basemat, Elón rajýre.
Umi kuña umíva, heta ombohasa asyva'ekue Isaac ha Rebécape.
Isaac ohenói ita'ýra Jacóbpe, ohovasa chupe ha upéi he'i: —Aníke remenda kuña Canaán guáre.
Tereho uvei Padan-Arámpe, nde sy ru Betuel rógape. Upépe eheka ne rembirekorã, nde sy kyvy Labán rajykuéra apytégui.
Tupã ipu'akapáva ta nde rovasa remendávo, tome'ẽ ndéve ñemoñare, ta nde ra'y heta, ha toiko nde hegui heta tetã ru ypykue.
Ta nde rovasa ha tohovasa ne ñemoñarépe ohovasa haguéicha Abrahámpe, reñemomba'e haguã upe yvýre, Tupã ome'ẽva'ekue Abrahámpe, ha nde reiko haguépe.
Upéicha Isaac omondo Jacóbpe Padan-Arámpe, Labán rógape. Labán hína araméo Betuel ra'y ha Rebeca kyvy. Ha Rebeca, Esaú ha Jacob sy.
Esaú oikuaa itúva ohovasa hague Jacóbpe, ha omondo hague chupe Padan-Arámpe oheka haguã upépe hembirekorã. Oikuaa avei, ohovasa rire he'i hague chupe: “Aníke remenda kuña Canaangua rehe”,
ha Jacob ojapo hague itúva he'íva ha oho Padan-Arámpe.
Upévo Esaú ohecha kuaa, itúva Isaac ndaija'eiha kuña Canaán guáre.
Upévare oho Ismael rendápe, ha omenda avei Mahalat rehe, Ismael rajy ha Nebaiot reindy. Ismael hína upe Abraham ra'yre.
Jacob osẽ Beersébagui ha oipykúi Aram rape.
Oguahẽvo peteĩ hendápe, kuarahy oikéma hína ha opyta upépe. Oñemyakãngyta peteĩ itápe ha oñeno oke.
Oke aja, ohecha iképe peteĩ mba'e ojejupiha, ojepysóva yvy guive yvága peve. Upe rupi oguejy ha ojupi Tupã remimbou.
Ñandejára oñembo'y hína ijykére, ha he'i chupe: —Che hína Tupã, nde rukuéra Abraham ha Isaac Jára. Ame'ẽta ndéve ha ne ñemoñarépe ko yvy repytu'uha hína.
Ne ñemoñare hetaetereíta, yvy ra'ỹi yvy ári guáicha, ha ha'ekuéra iñasãita opa rupi ko yvy jerekuévo. Nde ha ne ñemoñare rupi ojehovasáta tetãnguéra.
Ne mandu'áke. Aiméta ne ndive, romo'ãta ivaívagui mamo rehohápe, ha rogueru jeýta ko'a gotyo. Ndorohejamo'ãi rejapopaite peve ha'eva'ekue ndéve.
Opáyvo Jacob he'i: “Ñandejára oĩ hína ra'e ápe, ha che ndaikuaái!”
Okyhyje ha he'i: “Tuichaite mba'épa ko aimeha! Oimeva'erã niko Tupã róga ha yvága rokẽ hína!”
Opu'ã ko'ẽ mboyve, ohupi upe ita oñemyakãngyta hague ha omoñembo'y upépe mandu'arã. Upéi oñohẽ hese ñandyry ha omboyke Tupãme guarã.
Upe táva héra ypyva'ekue “Luz” ha ha'e ombohéra “Betel”.
Upérõ ome'ẽ Tupãme iñe'ẽ ha he'i chupe: “Nde che moirũ ha che mo'ã ramo che rapépe, rejuhuka ramo chéve che rembi'u ha che aorã,
che rerojere ramo tesãi reheve che ru rógape, ndéta hína Tupã che Jára.
Ko ita amoñembo'yva'ekue mandu'arã, ha'éta peteĩ reñemomba'e guasu renda. Ha opa mba'e chéve reme'ẽvagui, ame'ẽta ndéve 10gui peteĩ.”
Jacob oipykúi hape ha oho kuarahy resẽ gotyo.
Upeichahágui, oguahẽ peteĩ ykua ñu mbytépe oĩvape. Ijerekuévo opytu'u hína mbohapy ovecha aty, mymbakuéra hoy'uhápe jepi. Upe ykua juru oñemboty ita guasúpe.
Oñembyaty vovénte ovecha rerekua jepi ojepe'áva pe ita ykua jurúgui, ha oñemboty jey ovechakuéra hoy'upa rire.
Jacob he'i chupekuéra: —Mamogua piko peẽ? He'i hikuái: —Ore Harán pegua.
Oporandu jey chupekuéra: —Peikuaa piko Nahor ra'y Labánpe? He'i hikuái: —Roikuaa.
He'i chupekuéra: —Mba'éichapa oiko ha'e? He'i hikuái chupe: —Oiko porãnteko. Péina itajýra Raquel ou hína ijovechakuéra reheve.
Ha'e he'i chupekuéra: —Kuarahy niko ijyvate gueteri hína pembyatýma haguã pene rymbakuéra. Pemboy'úna ha peraha jey pemongaru.
Ha'ekuéra he'i: —Ovechakuéra oupa rire mante ikatu oñerenohẽ pe ita ykua jurúgui, ha oñemboy'u oñondivepa.
Oñe'ẽ gueteri hikuái ha oguahẽ Raquel itúva ovechakuéra reheve, ha'e niko ovecha rerekua.
Jacob ohecha vove Labán rajy Raquélpe oñemboja ykuápe, oipe'a upe ita ykua mbotyha, ha omboy'u isy kyvy Labán ovechakuéra.
Jacob ohetũ Raquélpe, hasẽ soro,
ha he'i chupe: —Che hína Rebeca memby, nde ru reheguáva.
Raquel pya'ete oho omombe'u haguã itúvape. Labán, ohendúvo Jacob ou hague, osẽ huguãitĩvo. Oñañuã, ohetũ ha ogueraha chupe hógape. Upépe Jacob omombe'u opa mba'e ojehuva'ekue chupe.
Labán he'i chupe: —Nde niko añetehápe che ro'o ha che kãngue reheguáva. Jacob opyta hendive peteĩ mes pukukue.
Labán he'i Jacóbpe: —Nde che ryke'y ra'y ramo jepe, noromomba'aporeimo'ãi. Aipota ere chéve, mbovýrepa remba'apóta chéve.
Labán itajýra mokõi. Ijypykue héra Lea ha upéva kypy'y Raquel.
Lea resa iporã asy, Raquel katu kuña ne porãmba jepéva.
Jacob iñakã raku Raquel rehe, ha he'i Labánpe: —Amba'apóta ndéve 7 áño, nde rajy Raquel rehe.
Labán he'i: —Iporãve ame'ẽ ndéve, ame'ẽ rangue oimeraẽvape. Epyta upéicha ramo che ndive.
Jacob omba'apo 7 áño Raquel rehe ha ohayhuetereígui chupe, umi áño ha'e ohasa oñandu'ỹre.
Upéi he'i Labánpe: —Oñembotýma umi 7 áño ja'eva'ekue. Eme'ẽ chéve nde rajy tamenda hese.
Labán ojapo karu guasu ñemenda rehegua maymávape guarã.
Pyhare katu ogueraha itajýra Lea, Raquel rendaguépe ha ome'ẽ chupe. Jacob oke hendive.
Labán ome'ẽ Léape hembiguairã hembiguái tee Zilpá.
Iko'ẽvo ára ambue, Jacob ohecha kuaa ome'ẽ hague chupe Lea, ha he'i Labánpe: —Maerã piko rejapo péicha che rehe? Amba'apo kuri ndéve Raquel rehe. Mba'ére piko che mbotavy?
Labán he'i chupe: —Ore apytépe niko kóicha: Ore norome'ẽi ore rajy imitãvéva, rome'ẽ mboyve itykéra.
Eha'arõ tohasa ko'ã 7 ára vy'a menda rehegua, upéi tame'ẽ avei ndéve ikypy'y remba'apo haguã chéve 7 añove.
Jacóbpe iporã upéicha. Ha opa rire upe 7 ára vy'a, Labán ome'ẽ avei chupe itajýra Raquel.
Raquélpe itúva ome'ẽ hembiguairã, hembiguái Bilhá.
Jacob oiko Raquel ndive ha ohayhuve chupe Léagui. Opyta itio rógape, omba'apove 7 áño.
Léape ombotapykue iména ha ndoke py'ỹiri hendive. Upéicha ramo jepe, Tupã oipytyvõgui chupe, imemby heta. Raquélpe katu ndohejái imemby.
Lea hye guasu ha imemby peteĩ mitã kuimba'e ombohérava Rubén, ha he'i: “Ñandejára ohecha ajepy'apyha. Águi che ména che rayhútama.”
Hye guasu jey, imemby peteĩ mitã kuimba'e ha he'i: “Ñandejára ohecha aikoha ijaheipýrõ, ha oheja che memby jey.”
Upévare ombohéra imembýpe Simeón. Hye guasu jey ha mitã kuimba'e avei imemby. Upérõ he'i: “Ko'ágã che ména che rayhútama, ame'ẽma chupe mbohapy mitã kuimba'e.”
Ha ombohéra chupe Leví. Hye guasu jey, kuimba'e jey upe imemby ha osapukái: “Ko'ágã arohory Ñandejárape”. Upévare ombohéra Judá. Upe rire naimembyvéi.
Raquel naimembýima ramo ipy'a rasy itykéra ndive ha he'i Jacóbpe: —Che momemby ndereipotái ramo amano!
Upévo Jacob ipochy ha ombohovái chupe: —Che nga'u piko Tupã? Ha'e niko upe ndohejáiva ndéve ne memby!
Raquel he'i chupe: —Kóina ápe che rembiguái Bilhá. Eñeno hendive remomemby haguã, ha ta imemby che rapypa'ũme. Upéicha oikóta che hegui sy, ha'e rupi.
Ome'ẽ chupe hembiguái Bilhá ikuñarã, ha Jacob oñeno hendive.
Bilhá hye guasu ha imemby peteĩ mitã kuimba'e.
Upérõ Raquel he'i: “Tupã heko joja che ndive, ohendu che ñembo'e ha ome'ẽ chéve che membyrã.” Upévare ombohéra Dan.
Bilhá, Raquel rembiguái, hye guasu jey ha imemby kuimba'e jey.
Ha Raquel he'i: “Añorãirõ mbarete Lea ndive ha che pu'aka hese.” Upévare ombohéra Neftalí upe imemby.
Lea, naimemby véima ramo, ome'ẽ hembiguái Zilpá Jacóbpe ikuñarã.
Ha Zilpá, Lea rembiguái, imemby Jacóbgui peteĩ mitã kuimba'e.
Ha Lea he'i: “Che po'aitépa!” Ha ombohéra Gad.
Zilpá imemby kuimba'e jey Jacóbgui.
Ha Lea he'i: “Avy'aitéma piko! Ko'ágã kuñakuéra che rerohorýta!” Ha ombohéra Aser.
Peteĩ jey, trígo ñemono'õha árape, Rubén oho kokuépe ha ojuhu yva oguerúva isy Léape. Ohechávo umi yva Raquel he'i Léape: —Eme'ẽna chéve umi yva oguerúva ne memby.
Ha'e katu he'i chupe: —Piko, nde kuñakarai! Rerahase avei che memby yva, reipe'a rire che hegui che ména! Upépe Raquel he'i: —Reme'ẽ ramo chéve pe yva ne memby ogueruva'ekue, ahejáta ndéve reke Jacob ndive ko pyharépe.
Upe ka'arúpe, Jacob oguahẽvo ñúgui, osẽ Lea huguãitĩvo ha he'i chupe: —Rekéta che ndive ko pyharépe! Ame'ẽ kuri nde rehe yva ogueruva'ekue che memby.
Upévare Jacob oke hendive upe pyharépe. Tupã ohendu Lea ñembo'e. Ha'e hye guasu ha ome'ẽ Jacóbpe ta'ýra 5ha,
ha he'i: “Tupã ohepyme'ẽ chéve, ame'ẽ haguére che rembiguái che ménape.” Upévare imemby ombohéra Isacar.
Lea imemby jey Jacóbgui,
ha he'i upe imemby kuimba'e 6háre: “Tupã ome'ẽ chéve jopói iporãva. Ko'ágã che ména che rerohorýtama ame'ẽ haguére chupe ta'ýra 6ha.” Upévare imemby ombohéra Zabulón.
Upéi imemby peteĩ kuña ha ombohéra Dina.
Tupã imandu'a avei Raquel rehe, ohendu iñembo'e ha Raquel ikatúma imemby.
Opyta hye guasu ha imembývo mitã kuimba'e osapukái: “Tupã che pe'áma tĩndy rekógui! Ombohéra imemby José, ha he'i:
Che memby jey nga'u ra'e mitã kuimba'e!”
Raquel oguereko rire imemby José, Jacob he'i Labánpe: —Tahami jeýna che retãme.
Eme'ẽ chéve umi che rembirekokuéra ha che ra'ykuéra aha haguã hendivekuéra. Reikuaa niko mba'eichaitépa amba'apo porã ndéve guarã.
Labán he'i chupe: —Che rayhu ramo ani reho! Aikuaa Tupã che rovasa hague nde rehehápe.
Ere chéve mbovýpa ohupyty ne rembiapokue repy ha tame'ẽ ndéve.
Jacob he'i chupe: —Nde reikuaa mba'éichapa amba'apo, ha mba'éichapa oiko ne rymbakuéra che aiko ramo guare hesevekuéra.
Upe mbovymi reguerekóvagui che aju mboyve, oñemuña hetaeterei Ñandejára nde rovaságui aju guive ko'ápe. Ko'ágã katu amba'apohápema che jupe guarã.
Labán he'i: —Mba'épa ikatu ame'ẽ ndéve. Jacob he'i: —Ndaipotái reme'ẽ chéve mba'eve. Apytáta gueteri añangareko nde ovechakuérare ñañemoĩ ramo peteĩ ñe'ẽme.
Ko árape tahasa nde ovechakuéra apytépe ha taiporavo che mba'erã umi ovecha ra'y hũva ha kavara ra'y iparáva, ha ta upéva che rembiapokue repy.
Reipota vovénte ikatu reju rema'ẽ che ovechakuérare. Rejuhu ramo ijapytépekuéra kavara ndaiparáiva térã ovecha nahũiva, ikatu ere amonda hague nde hegui.
Labán he'i: —Iporã. Jajapo upéicha.
Labán omboyke upe árape voi kavara mácho ha kavara kuña ipire pititíva térã ipara nungáva ha umi ovecha hũ, ha ome'ẽ ita'ýrakuérape oñangareko haguã hesekuéra.
Upéi oho hymbakuéra reheve mombyry Jacóbgui. Oguata mbohapy ára pukukue ha opyta upépe. Jacob katu opyta oñangareko umi ambue Labán ovechakuérare.
Upérõ Jacob oheka juasy'y rakã ha oipiro opyta haguãicha ipara,
ha ogueraha oikutu ohohápe hoy'u ovechakuéra. Mymba ojehe'a jepi ojuehe hoy'u aja,
ha umi mácho oipyhývo umi kuñáme, mokõive oma'ẽ upe yvyra para oĩva henondépe rehe. Upévare, umi ovecha ha kavara ra'y osẽ ipire pititi térã ipara.
Jacob oguenohẽ máchova guive ha omoĩ umi Labán rymba iporãvéva apytépe. Upéicha mbegue katúpe ombyaty hymbarã ha umíva ndohejái ojehe'a Labán rymbakuérare.
Umi ovecha imbaretevévape, Jacob oikutu henondépekuéra umi yvyra, oma'ẽ haguã hesekuéra ojopyhývo.
Umi ikangývape nomoĩri ha upéicha ikangýva opyta Labánpe, imbaretéva katu Jacóbpe.
Ha oiko Jacóbgui karai poguasu, oguerekóva heta ovecha, kavara, vaka, tembiguái kuimba'e ha kuñáva, ha heta kaméllo ha vúrro.
Peteĩ jey Dina, Jacob rajy Lea memby, osẽ ohechávo kuñakuéra Siquem pegua.
Ha Siquem, Hamor hevéo ra'y, mburuvicha upepegua, ohecha chupe ha ogueraha orãirõ.
Upéi iñakã raku Dina rehe, ha ohayhúgui oñeha'ã ojehayhuka chupe.
Siquem he'i itúva Hamórpe oipotaha upe kuñataĩ hembirekorã.
Jacob oikuaa Siquem orãirõ hague itajýra Dínape, oñangareko aja ita'ýrakuéra ñúme ijovecháre. Upévare mba'eve ndojapói ha'ekuéra ou peve.
Hamor, Siquem ru, oho Jacob rendápe, oñemongeta haguã hendive.
Jacob ra'ykuéra oúvo ñúgui ohendu upe oikóva. Ha ipochyeterei Siquem ndive ojapo'i haguére Israel guápe orãirõvo iteindýrape.
Hamor he'i chupekuéra: —Che ra'y Siquem ohayhueterei pene reindýpe, ha aipota peme'ẽ chupe hembirekorã.
Jaikóna ojuehe guáva ramo, upéicha ore romendáta pende rajýre ha peẽ ore rajýre.
Upéicha ikatúta peẽ pepyta ore retãme, peikóta peikosehápe, peñemúta ore ndive ha perekóta ápe pende yvy tee.
Siquem he'i Dina ru ha ikyvykuérape: —Peme'ẽna chéve Dina ha ame'ẽta peẽme peipotáva guive.
Pejerure chéve hese peipotáva ha pejerure ramo jepe hetave oñeme'ẽvagui menda repy ramo, ame'ẽtante avei peẽme.
Jacob ra'ykuéra oha'ã po karẽme Hamor ha ita'ýra Siquémpe. Oñe'ẽ hikuái iteindýra Dina rãirõharépe,
ha he'i chupe: —Ore ndaikatúi rome'ẽ ore reindy peteĩ ojeapi'o'ỹvape. Upéva hína ñemotĩ oréve guarã.
Rome'ẽta peẽme pejapo ramo oréicha, pembyapi'ouka pene kuimba'ekuéra.
Upéicha ramo peẽ pemendáta ore rajy ha ore pende rajýre, jaikóta ojoapytépe ha ha'éta oñohetãgua.
Ndojejapói ramo kóicha katu, roguerahátante ore reindy ha roho.
Hamor ha ita'ýra Siquémpe iporã ko'ã ñe'ẽ.
Upe karia'y pya'e voi ojeapi'ouka, ohayhúgui Jacob rajýpe. Ha'e niko upe ojejapovéva mba'e ramo itúva rógape. Upévare oho hendive
táva rokẽme oñembyatyhápe jepi, ha oñe'ẽ mayma hetã guápe.
He'i chupekuéra kóicha: —Ko'ã kuimba'e ou ñande apytépe oiko haguã ko'ápe py'a guapýpe. Topyta hikuái ñane retãme ha toiko oikosehápe. Ñane retã niko tuicha ha hembypa upe yvy chupekuéra guarã avei. Tajarereko itajýrakuéra ñane rembirekorã ramo ha ñame'ẽ avei chupekuéra ñande rajy hembirekorã.
Peteĩ mba'énte ha'ekuéra ojerure oñemopeteĩ haguã ñane ndive. Ha'ekuéra kuimba'e ojeapi'óva, ha oipota ñande avei jajeapi'ouka ha'ekuéraicha.
Péicharõ opa mba'e ha'ekuéra oguerekóva ha hymbakuéra ñane mba'éta. Ñañemoĩ katu peteĩ ñe'ẽme hendivekuéra, ha topyta hikuái ñane ndive.
Opavave osẽva táva rokẽ rupi ha ohendúva Siquem, Hamor ra'ýpe, ojeapi'ouka.
Mbohapy ára haguépe kuimba'ekuéra ikangypa gueteri jeapi'okuégui. Upérõ mokõi Jacob ra'y, Simeón ha Leví, Dina kyvykuéra, oike kirirĩháme, kyse puku ipópe ha ojukapaite kuimba'e oĩva guive upe távape.
Ojuka avei Hamor ha ita'ýra Siquémpe. Upéi oguenohẽ Dínape Siquem rógagui ha oje'ói hikuái.
Oguahẽ hapykuéri ambue Jacob ra'ykuéra ha, ohasávo umi te'õngue ári, omondapaite upe táva heindy oñerãirõ haguépe.
Ogueraha hikuái ovecha, vaka, vúrro ha mymba ojuhúva guive távape ha ñúme.
Ógakuéragui omonda opa mba'e. Mitã ha kuñakuéra katu ogueraha hembiguairã.
Jacob he'i Simeón ha Levípe: —Che moĩ vaieterei peẽ. Ko'a pegua cananéo ha ferezéokuéra ipochýta che ndive. Oñomoirũta opu'ã haguã che rehe, ha ñane mbovyetereígui ñande jukapáta.
Ha'ekuéra katu he'i: —Ore nga'u piko rohejáta ore reindy ojeguereko kuña reko vai ramo!
Tupã he'i Jacóbpe: —Tereho Betélpe ha epyta upépe. Emopu'ã chéve peteĩ altar. Che hína Tupã ajechaukava'ekue ndéve rekañy ramo guare nde ryke'y Esaúgui.
Jacob he'i hóga peguakuérape ha iñirũnguérape: —Pejeheja tupã gua'ukuéra perekóvagui, pejahu ha pemonde ao potĩ.
Upéi jaha Betel gotyo. Upépe amopu'ãta peteĩ altar Tupãme che pytyvõva'ekue ajecha vai ramo guare, ha che moirũva'ekue che rapépe.
Ome'ẽ hikuái Jacóbpe umi tupã gua'u oguerekóva ha inamichãinguéra. Jacob oñotỹ umi mba'e peteĩ yvyra guýpe oĩva Siquémpe.
Ha'ekuéra oje'óivo upégui, Tupã omongyhyje umi táva ijerére oĩvape, ha avave nomuñái Jacob ha ita'ýrakuérape.
Tetã Canaánpe Jacob oguahẽ peteĩ táva Luz héravape, ko'ágã hérava Betel, iñirũnguéra ndive.
Omopu'ã peteĩ altar ha upe omopu'ã haguépe ombohéra Betel, Tupã ojechauka haguére chupe upépe, okañy ramo guare ityke'ýra Esaúgui.
Débora, Rebeca mongakuaahare, omano ha oñeñotỹ Betel ypýpe, peteĩ yvyra guýpe, Jacob ombohérava “Yvyra ojejahe'o hague”.
Jacob oúvo Padán-Arámgui, Tupã ojechauka jey chupe ha ohovasávo,
he'i chupe: Nde réra Jacob, nanderéra mo'ãvéima upéicha. Águi rire nde rérata Israel. Ha he'i haguéicha ombohéra chupe.
Upéi he'i chupe: Tupã ipu'akapáva che réra. Hetáta ne ñemoñare, umívagui osẽta tetãnguéra, ha chuguikuéra oikóta mburuvicha guasu. Yvy ame'ẽva'ekue nde jarýi Abraham ha nde ru Isaácpe,
ame'ẽta ndéve ha ne ñemoñarépe, ha peẽme opytáta opa árape guarã.
Tupã oho upégui.
Upe oñe'ẽ haguépe chupe Tupã, Jacob omoñembo'y peteĩ ita mandu'arã, omboyke chupe guarã oñohẽvo hese kaguy ha ñandyry,
ha ombohéra Betel.
Oho hikuái Betélgui ha namombyrýi Efrátagui, Raquélpe oguahẽ ára imemby haguã.
Raquel oñeñandu vai ha herekua he'i chupe: —Néike! Kuimba'e niko avei kóva!
Raquel katu ipytuhẽ peteĩ-teĩvo ha omano nguévo he'i imembýre: Ben-Oní. Itúva katu upe mitã ombohéra Benjamín.
Omano rire, Raquel oñeñotỹ Efrata rapépe, ko'ágã hérava Belén.
Jacob omoñembo'y ita mandu'arã Raquel oñeñotỹ haguépe. Ha upe ita oñembo'y gueteri Raquel tyvy ári ko'agãite peve.
Jacob opu'ã ha oho opyta Éder róga yvate mboypýri.
Ha oiko aja upe tetãme, Rubén oñeno itúva kuña Bilhá ndive. Upéva oguahẽ Jacob apysápe ha ombopochyeterei chupe. Jacob ra'ykuéra 12va'ekue:
Lea membykuéra ãva: ijypykue Rubén, ha upéi ou Simeón, Leví, Judá, Isacar ha Zabulón.
Raquel membykuéra José ha Benjamín.
Raquel rembiguái Bilhá membykuéra, Dan ha Neftalí.
Zilpá, Lea rembiguái membykuéra, Gad ha Aser. Opa ko'ãva Jacob ra'ykuéra, Padan-Arámpe oikove ypyva'ekue.
Jacob oho jey Mambrépe, hérava avei Arbá térã Hebrón, itúva Isaac rógape, Abraham ave oiko haguépe.
Isaac oikove 180 áño.
Omano itujáguima ha oho itúvakuéra ypykue rendápe. Oñotỹ chupe ita'ýrakuéra Esaú ha Jacob.
Ãva hína Esaú, hérava avei Edom, ñemoñare:
Esaú omenda ko'ã kuña Canaangua rehe: Adá, hitíta Elón rajy, Oholibamá, Aná rajy ha Sibón hevéo remineno,
ha Basemat, Ismael rajy ha Nebaiot reindy.
Ádagui Esaú ita'ýra Elifaz, Basemátgui ita'ýra Reuel,
ha Oholibamágui ita'ýra Jeús, Jaalam ha avei Coré. Ko'ãva Esaú ra'ykuéra Canaánpe oikove ypyva'ekue.
Esaú ogueraha hembirekokuéra, ita'ýra ha tajýrakuéra, hembiguái, ijovecha, hymbakuéra ha opa mba'e Canaánpe ombyatyva'ekue, ha ojererova Seírpe, mombyry ityvýra Jacóbgui.
Hymba hetágui mokõive ha pe yvy oikoha ndohupytýigui mokõivépe guarã,
Esaú oho oiko Seírpe. Esaú oñembohéra avei Edom.
Ko'ãva Esaú ñemoñare. Ha'e edomítakuéra ru ypykue, oikova'ekue Seírpe.
Ita'ýrakuéra hérava'ekue: Elifaz Adá memby, ha Reuel Basemat memby.
Elifaz ra'ykuéra: Temán, Omar, Sefó, Gatam ha Quenaz.
Elifaz oguereko avei peteĩ ikuña hérava Timná ha imemby Amalec. Ko'ãva Adá ñemoñare, Esaú rembirekova'ekue.
Reuel ita'ýra irundy: Náhat, Zérah, Samá, ha Mizá. Ko'ãva hína Basemat ñemoñare Esaú rembirekova'ekue avei.
Oholibamá, Aná rajy ha Sibón remineno imemby Esaúgui: Jeús, Jaalam ha avei Coré.
Ko'ã Esaú ñemoñare, mburuvichava'ekue hikuái Edómpe: Elifaz, Esaú ra'y ypykue ra'y ko'ãva: Temán, Omar, Zefo, Quenaz,
Coré, Gatam ha Amalec. Ko'ãva Adá ñemoñare, Esaú rembirekova'ekue.
Reuel ra'ykuérava'ekue ko'ãva: Náhat, Zérah, Samá ha Mizá. Ko'ãva Basemat ñemoñare, Esaú rembirekova'ekue.
Oholibamá membykuérava'ekue: Jeús, Jaalam ha avei Coré. Ko'ãva hína Oholibamá, Aná rajy ha Esaú rembireko membykuéra.
Ko'ãva hína umi Esaú ñemoñare mburuvichava'ekue heseguáva atýpe. Esaú hérava'ekue avei Edom.
Ko'ãva hína Seír horeo ra'ykuéra oikóva upe yvýpe: Lotán, Sobal, Sibón, Aná,
Disón, Éser ha Disán. Mburuvichava'ekue horeokuérava Seír ñemoñare tetã Edom pegua.
Lotán ra'ykuéra Hori ha Hemam. Timná, Lotán reindy.
Sobal ra'ykuéra Alván, Manáhat, Ebal, Sefó ha Onam.
Sibón ra'ykuéra Aiá ha Aná. Aná upe ojuhuva'ekue y taku osẽva yvy guýgui, yvy ojeiko'ỹháme oiko ramo guare, itúva Sibón, vúrro rerekua ramo.
Aná ra'y Disón, ha itajýra Oholibamá.
Disón ra'ykuéra Hemdán, Esbán, Itrán ha Querán.
Éser ra'ykuéra Bilhán, Zaaván ha Acán.
Disán ra'ykuéra, Us ha Arán.
Horeokuéra ruvichava'ekue: Lotán, Sobal, Sibón, Aná,
Disón, Éser ha Disán. Ko'ãva, horeokuéra ruvicha ojohogagua peteĩ-teĩ tetã Seírpe.
Ko'ãva hína mburuvicha guasukuéra oisãmbyhyva'ekue Edómpe, Israelgua oguereko mboyve mburuvicha guasu,
Bela Beor ra'y, Dinabagua.
Omano rire Bela oisãmbyhy Jobab, Zérah ra'y Bosragua.
Omano rire Jobab oisãmbyhy Husam Temangua.
Ha'e omano rire oisãmbyhy Hadad, Bedad ra'y, Avitgua. Ko Hadad oñorãirõ Madiangua ndive Moab ñúme, ha ipu'aka hesekuéra.
Ha'e omano rire oisãmbyhy Samlá, Masrecagua.
Omano rire Samlá oisãmbyhy Saúl Rehobotgua. Pe táva oĩ ysyry rembe'ýpe.
Omano rire Saúl oisãmbyhy Baal-Hanán, Acbor ra'y.
Ha omano rire Baal-Hanán oisãmbyhy Hadad tavagua hérava Pau. Hadad rembireko héra Mehetabel, Matred rajy ha Mezaab remineno.
Ko'ãva hína mburuvicha Esaú reheguávakuéra réra, ojohogaguáva, ojoyvy peguáva ha peteĩ téra peguáva: Timná, Alvá ha Jetet,
Oholibamá, Elá, Pinón,
Quenaz, Temán, Mibsar,
Magdiel ha Iram. Ha'ekuéra Edom pegua oikóva ijyvy teépe. Esaú, Edomva'ekue.
Jacob opyta Canaánpe, oiko haguépe itúva.
Jacob rogaguakuéra rekovekue kóichava'ekue: José oguereko 17 áño ha oñangareko ovecha ha kavarakuérare itúva kuñakuéra Bilhá ha Zilpá membykuéra ndive. Peteĩ ára omombe'u itúvape ko'ã ityke'ýra hembiapo vaiha.
Jacob ohayhuve Josépe ityke'ýrakuéragui, oikove ypy haguére chupe ituja riréma ha ojapouka chupe peteĩ ao jyva puku.
Ityke'ýrakuéra ohechávo itúva ohayhuveha chupe, ndaija'éi hese ha noñe'ẽvéi chupe.
Peteĩ jey José omombe'u ityke'ýrakuérape ohechava'ekue iképe ha ko'ýte ipy'aro hikuái hendive.
He'i chupekuéra: —Pehendumi ko che képe ahechava'ekue:
Ñaimemba kokuépe jajokua hína ñande trígo apesã. Peichaháguinte che trígo apesã oñembo'y ha opyta upéicha, pene mba'ekuéra katu omongora joa chupe ha ojayvy henondépe.
Ityke'ýrakuéra he'i chupe: —Reimo'ã piko ndetaha ore ruvicha guasu? Ha ko'ýte ipy'a rasyve hendive umi mba'e iképe ohechávare, ha hesekuéra he'ívare.
José ohecha jey ikepegua ha omombe'u hyke'ykuérape. He'i chupekuéra: —Ahecha che képe kuarahy, jasy ha 11 mbyja oñesũ ramo che renondépe.
Upéva omombe'u avei itúvape ha itúva oja'o chupe: —Mba'e piko rereko ne akãme rehecha haguã upéicha nde képe? Reimo'ã piko nde sy, nde ryke'ykuéra ha che roñesũtaha ne renondépe?
Ityke'ýrakuéra ipy'a rasyeteve hendive, itúva katu ojepy'a mongeta ko'ã mba'ére.
José ryke'ykuéra oho Siquem gotyo itúva ovechakuéra reheve.
Jacob he'i Josépe: —Eju torojokuái. José he'i: —Aháma taita.
Túva he'i chupe: —Nde ryke'ykuéra oiméne Siquémpe ijovechakuéra reheve. Tereho ehecha mba'éichapa oiko ha eju jey emombe'u chéve. José osẽ Hebróngui ha oguahẽ Siquémpe.
Peteĩ karai ohecha José ojereha oikóvo upe rupi ha oporandu chupe: —Mba'e piko reheka?
José he'i chupe: —Aheka che ryke'ykuérape. Nderehechái mba'épa?
Upe karai he'i chupe: —Ahendu oho hague Dotán gotyo. José oho ohekávo, ha ojuhu chupekuéra Dotánpe.
Ha'ekuéra ohecha chupe mombyry guive. Oguahẽ mboyve, oñemoĩ hikuái peteĩ ñe'ẽme ojuka haguã chupe,
ha he'i hikuái ojupe: —Péina pépe ou hína ku ohecháva iképe heta mba'e.
Jajukána, jaity peteĩ ykua ipypukúvape ha ja'e hese tymba ñarõ ho'u hague chupe; jahecha mba'épa oiko umi mba'e ohechava'ekue iképegui.
Rubén ndoipotái ojejuka ityvýra ha he'i: —Natekotevẽi jajuka.
Jaitýnte ko ñu mbytépegua ykuápe. He'i upéicha, upéi oguenohẽ haguã upégui ha ogueraha jey itúvape.
Oguahẽvo José, ityke'ýrakuéra oipe'a chugui ijao jyva puku,
ha oity chupe peteĩ ykua pypukúpe.
Okaru aja hikuái, ohecha sapy'a Ismaelguakuéra oúva Galaádgui. Ogueroja hikuái Egíptope ikaméllo apére mangaisy ha mba'e ryakuãita.
Ha Judá he'i ityvýrakuérape: —Maerãpa jajukáta ñande ryvýpe ha upéi ñañeha'ãta ñamokañy ojekuaa'ỹ haguã ñande jajuka hague chupe?
Jajuka rangue, ñame'ẽ umi Ismael ñemoñarépe, ha ha'ekuéra tome'ẽ ñandéve hepykue. Upéicha nañamongy'amo'ãi ñande po huguýre. Ñande ryvy niko. Opavavépe iporã upéva.
Ohasávo upe rupi umi ñemuhára Madiangua, ityke'ýrakuéra oguenohẽ Josépe ykuágui ha ome'ẽ chupekuéra 20 pláta pehẽnguére. Madiangua ogueraha Josépe, Egíptope.
Rubén oho ra'e upe ykuápe ha ohecha José ndaipóri veimaha. Omondoro ijao ñembyasýgui,
oho jey ityvýrakuéra rendápe ha he'i: —Ndaipóri niko pe ykuápe upe mitã rusu! Mba'e piko che ajapóta ko'ágã?
Ojuka hikuái peteĩ kavara ra'y ha omona huguykue José aóre.
Upéi oguerahauka itúvape ha he'ika chupe: “Kóva rojuhu kuri. Ndaha'éipa nde ra'y ao”?
Ohechávo upe ao Jacob he'i: “Ha'e che ra'y José aokue. Ojukáne ra'e chupe tymba ñarõ ha ho'u.”
Jacob omondoro ijao ñembyasýgui, oñemonde ao vosakuépe, ha are oiko péicha ombyasýgui ita'ýra mano.
Ita'ýra ha itajýrakuéra oñeha'ã ombopy'a guapy chupe. Ha'e katu ndoikuaaséi mba'eve ha he'i: —Amondéne ao hũ che ra'ýre, amano meve. Ha oguerojahe'o chupe.
Upe aja, ñemuhára Madián pegua ogueraha José Egíptope. Upépe ome'ẽ hepýre hembiguairã Potífarpe, Faraón róga rerekua ha hembiguáikuéra ruvicha.
Umi ára umívape Judá oheja ityvýrakuérape ha oho oiko peteĩ táva hérava Adulámpe, peteĩ karai hérava Hira ndive.
Upépe oikuaa karai Canaangua hérava Súape, ha omenda itajýrare.
Kóva imemby chugui mitã kuimba'e ha Judá ombohéra Er.
Upéi imemby jey mitã kuimba'e ha ombohéra Onán.
Upe rire, imemby jey mitã kuimba'e ha ombohéra Selá. Ko ita'ýra kóva oikove ypývo, Judá oĩ Quezíbpe.
Judá omomenda ita'ýra ypykue Er, peteĩ kuña hérava Tamar rehe.
Er katu ojapo ivaíva Ñandejára renondépe ha Ñandejára ojuka chupe.Upérõ Judá he'i Onánpe: —Emenda nde ryke'y rembirekorére, nde niko hovaja.
Onán katu, ndoguerekoséigui ñemoñare imba'e'ỹva, oñenóvo ityke'ýra rembirekore ndive ojehekýi jepi chugui ha oñohẽ okápe, ani haguã omoñemoñare ityke'ýrape.
Tupãme ombopochy upe ojapóva ha ojuka avei chupe.
Upérõ Judá he'i ita'ýra rembirekore Tamárpe: —Eiko remenda'ỹre nde ru rógape, okakuaapa peve che ra'y pahague Selá. He'i upéicha okyhyjégui ita'ýra Selá omano ramo guarã avei, omano haguéicha ityke'ýrakuéra. Tamar oho oiko itúva rógape.
Heta ára ohasa ha omano Judá rembireko, Súah rajy. Opa rire ñembyasy ára, Judá oho Timnátpe iñirũ Hira ndive, oñapĩvo ijovechakuéra.
Tamárpe oñemombe'u imenare ru oho hague Timnátpe oñapĩvo ijovechakuéra.
Upérõ Tamar oipe'a pe ijao iména mano reheguáva, ojehova mo'ã, omonde kuña reko vai ao ha oguapy táva Enaim rokẽme, Timnat rape rembe'ýpe. Ohecha niko Selá okakuaapamaha, ha noñeme'ẽiha chupe imenarã.
Judá ohecha chupe ha oimo'ã kuña reko vai, ojehova mo'ãgui.
Oñemboja hendápe, omongeta chupe ha he'i: —Jahána ógape. Ndoikuaái ita'ýra rembirekoreha. Ha upe kuña oporandu chupe: —Mba'épa reme'ẽta chéve che rereko haguã?
Judá he'i chupe: —Aguerukáta ndéve peteĩ kavara ra'y. Upépe pe kuña he'i chupe: —Reheja ramo chéve peteĩ mba'e jeroviaha reruka peve chéve upe kavara ra'y, upéicha ramo mante aháta ne ndive.
Judá oporandu chupe: —Mba'eichagua mba'e jeroviaha piko reipota? Upe kuña he'i chupe: —Pe ne kuãirũ ha'ãngáva iñapytĩha reheve, ha pe yvyra rejekoha reraháva nde pópe. Judá ome'ẽ upe kuñáme opa mba'e ojeruréva. Oñeno hendive, ha nipo ombohye guasu ra'e.
Upe rire Tamar oho jey hógape, oipe'a hova mo'ãha ha omonde jey ijao tee.
Judá oguerahauka chupe pe kavara ra'y, ome'ẽ jey haguã chupe umi mba'e ome'ẽva'ekue chupe ojerovia haguã. Oguerahauka iñirũ Hira rupi, ha iñirũ ndojuhuvéi upe kuñáme.
Upémarõ oporandu umi upépe guápe: Mamo piko oiko pe kuña reko vai oñemoĩva jepi táva Enaim rokẽme, tape rembe'ýpe? He'i hikuái chupe: —Ápe ndaipóri mba'eveichagua kuña reko vai.
Upémarõ oho jey Judá rendápe ha he'i chupe: —Ndajuhúi. Ha umi upepegua he'i upe rupi ndaiporiha mba'eveichagua kuña reko vai.
Judá he'i: —Topyta heseve, ani oñembohory hikuái ñande rehe. Arahaukáma chupe ikavara ra'yrã ha nde nderejuhúi.
Mbohapy mes haguépe, oñemomarandu Judápe: —Nde ra'y rembirekore Tamar, kuña reko vai ko'ágã, ha oime hye guasu. Judá he'i: —Toñerenohẽ táva rokápe ha tojehapy.
Oñerenohẽvo, Tamar he'ika imenare rúpe: —Amondo ndéve kuãirũ ha'ãngáva, iñapytĩha ha yvyra ojejekoha. Ijára che mbohye guasu. Ndépa reikuaa chupe?
Judá ohecha kuaa imba'eha ha he'i: —Upéva ndaha'éi hembiapo vaikue. Che rembiapo vaikue uvei hína, name'ẽi haguére chupe che ra'y Selá imenarã. Ha upe guive ndoikovéi hendive.
Oguahẽvo imemby haguã ára, mokõi mitã oĩ hetepýpe.
Ha imembýtama ramo, peteĩ oguenohẽ okápe ipo ha herekua oñapytĩ ipyapýre peteĩ apytĩha pytã he'ívo: —Kóva raẽ osẽta.
Ha'e katu omoinge jey ipo ha osẽ ityke'ýra. Herekua he'i: —Reñemopa'ũ kuaaite piko! Ha ombohéra Fares.
Upéi osẽ ityvýra, ipyapy apytĩha pytã reheve ha ombohéra Zérah.
Ohasa rire mokõi áño, Faraón ohecha iképe ha'e oñembo'yha hína ysyry guasu Nilo rembe'ýpe,
ha 7 vaka ne porã ha nde kyráva osẽ pe ysyry guasúgui, ha okaru kapi'ipetýpe.
Hapykuérikuéra osẽ avei 7 vaka piru ñembyahýi oñemoĩva Nilo rembe'ýpe ijykérekuéra.
Umi vaka piru omokõ umi ikyrávape. Upépe Faraón opáy.
Upéi oke jey ha ohecha iképe kóicha: peteĩ trígo 7 hakãva, hi'a renyhẽ ha hi'ajúva.
Upéi hoky 7 hakã pirúva yvytu aku omoñyñyimbáva.
Umi 7 ipirúva ho'u umi 7 hi'a renyhẽvape. Faraón opáy, ha nipo iképe guarénte ra'e umi mba'e ohecháva.
Ára oguahẽvo, Faraón ojepy'apy ha ohenoika umi mba'e ñemimby kuaaha ha karai arandukuéra Egipto guápe, ha omombe'u chupekuéra iképe guare. Ndaipóri ijapytépekuéra ojora kuaáva chupe upéva.
Upérõ karai kaguy tykuaha ou Faraón rendápe ha he'i chupe: —Amombe'úta mante tuicha ajavy hague.
Nde pochy ramo guare mbuja apoha ruvicha ndive ha che ndive, ore moingekava'ekue koty ypytũme, nde róga rerekua ruvicha rógape.
Mokõive roguereko ore képe guare peteĩ pyharépe ha ndoroikuaái mba'épa he'ise.
Upépe oĩva'ekue ore ndive peteĩ karia'y hebréo, nde róga rerekua rembiguái. Romombe'u chupe ore képe guare ha he'i oréve mba'épa he'iséva.
Opa mba'e ojehu mokõivépe ha'e he'i haguéicha. Nde che moĩ jeyva'ekue aitykua haguã ndéve kaguy, ha mbuja apoha ruvichápe katu rejuvyka.
Faraón ohenoika Josépe ha pya'e porã oñerenohẽ koty ypytũgui. Oñehendyva'o ha omonde rire ao pyahu oike Faraón rendápe.
Faraón he'i Josépe: —Oĩ ahechava'ekue che képe ha avave ndaikatúi he'i chéve mba'épa he'ise. Ahendu nde ikatuha reikuaa mba'épa he'ise umi mba'e képe ojehecháva.
José he'i Faraónpe: —Che jehegui ndaikatumo'ãi. Che rupi katu, oikuaaukáta ndéve Tupã umi mba'e nde képe rehechava'ekue.
Faraón he'i Josépe: —Ahecha añembo'yha ysyry guasu Nilo rembe'ýpe,
ha upe Nílogui osẽ 7 vaka ne porã ha nde kyráva ha okaru piritýpe.
Hapykuérikuéra osẽ 7 vaka piru ñembyahýi, kãngue rei meméva. Umívagui ipiruvéva ndahechái gueteri Egíptope ko'agãite peve.
Ko'ãva omokõ umi 7 vaka kyrápe.
Umi ipirúva omokõ rire ikyrávape, ha'ete ku ndo'úiva mba'eve. Akóinte ipiru ho'u mboyve guaréicha. Upépe apáy.
Upéi ake jey, ha ahecha che képe peteĩ trígo 7 hakãva hi'a renyhẽ ha hi'ajupáva.
Hapykuéri hoky ambue 7 hakã pirúva yvytu aku omoñyñyimbáva.
Ko'ãva omokõ umi 7 trígo porãme. Amombe'u umi mba'e ñemimby kuaaha ko'ápe guápe, ha ndaipóri ikatúva he'i chéve mba'épa he'ise umi che képe guare.
José he'i Faraónpe: —Mokõive nde képe guare, peteĩ mba'énte he'ise. Tupã ne momarandu mba'épa tekotevẽ rejapo.
Umi 7 vaka kyra, 7 áño ojeiko porã haguã hína, ha umi 7 trígo porã upéichante avei. Peteĩ mba'énte he'ise mokõive nde képe guare.
Umi 7 vaka piru ñembyahýi osẽva umi 7 vaka kyra rapykuéri, 7 áño hína. Ha umi 7 trígo piru, 7 áño avei. Umíva he'ise ojehasataha 7 áño ñembyahýi.
Tupã ohechauka ndéve, mba'épa ha'e ojapóta.
Oúta 7 áño henyhẽ chovíva hi'upyrãgui Egipto tuichakue.
Hapykuéri oúta 7 áño ñembyahýi. Avave naimandu'amo'ãi pe tyguãtã ou tenondeva'ekuére. Upe ñembyahýi ohundi etéta voi Egíptope.
Tyguãtãngue opytáta tesarái etépe ipohýietereítagui ñembyahýi upe tetã tuichakue.
Nde képe rehecha hague mokõi jey, he'ise Tupã ñe'ẽ oikotaha añetehápe, ha pya'e ave.
Upévare tekotevẽ reheka peteĩ karai iñarandu ha imba'e recha kuaáva oisãmbyhyva'erã Egipto.
Oikóvo kóga ñemono'õ, opa mba'e oñeñotỹva'ekuégui toñeñongatu 5gui peteĩ. Emoĩ avei opa rupi ne retãpýre karaikuéra oñongatukáva upéva, ha tojejapo upéicha umi 7 áño porã pukukue.
Toñembyatypaite trígo áño porã megua ha toñeñongatu nde erehápe. Tojejapo upéva opaite táva guasúpe.
Toñeñongatu hi'upyrã ojekaru haguã umi 7 áño ñembyahýi upe riregua pukukue. Upéicharõ noñemanomo'ãi ñembyahýigui Egíptope.
Faraón ha hembijokuái guasukuéra ojuhu porã José ñe'ẽ.
Ha Faraón he'i chupekuéra: —Mamópa jajuhúta kuimba'e oĩ porãva Tupã ndive ha'éicha?
Ha he'i Josépe: —Tupã voi niko ne mbo'e opa ko'ã mba'e ha ndaipórimo'ãi avave ndéicha iñarandu ha imba'e recha kuaáva.
Nde reisãmbyhýta che róga guápe ha opa che retãgua ojapóta nde eréva. Che añoite nde ruvicháta, che ha'égui tetã ruvicha guasu.
Upéi he'i: —Aipo ramo ajapo nde hegui Egipto sãmbyhyhára!
Faraón oipe'a ikuãirũ ha omoĩ José kuãre. Omonde hese ao linoguigua ha omoĩ ijajúrare jeguaka oroguigua.
Ombojupi chupe kárro jeguápe, ohóva jepi hapykuéri, ha omondo henonderã peteĩ kuimba'e osapukáiva José ohasakuévo ikárrope: “Peñesũmbáke!” Ha upéicha omoingo chupe Egipto sãmbyhyhárõ.
Faraón he'i Josépe: —Che hína Faraón! Ndaipóri avave ojapova'erã mba'eve térã ohova'erã mamove ko Egipto pýre, nde reikuaa'ỹre!
Ombohéra Josépe, Safenat-Panéah, ha ome'ẽ chupe hembirekorã kuñataĩ hérava Asenát, Potifera rajy. Potifera hína táva On pegua pa'i.
José oguereko 30 áño oñepyrũrõ guare oisãmbyhy Egipto. Oheja mburuvicha guasu róga ha oho ohecha opa rupi upe tetãpy.
Ñemitỹ opu'ã porã ha hi'a heta umi 7 áño pukukue.
Upe aja oñeñongatu hi'upyrã opa távape. Peteĩ-teĩme oñeñongatu kokue remitỹngue ijerekuévo rupigua.
Yvyku'i ra'ỹi y rembe'ýpe guáicha heta upe hi'upy oñeñongatúva, ndaikatuvéi peve ojepapa.
Peteĩ áño ñembyahýi ou mboyve, José rembireko Asenát imemby chugui mokõi mitã kuimba'e.
Ijypykuépe José ombohéra Manasés he'ívo: “Tupã che mbyesarái opa che rembiasa asy ha che ru rogaguágui.”
Hapykuéri guápe ombohéra Efraín, he'ívo: “Tupã ohejáta che ra'y tetã ahasa asy haguépe.”
Ohasa umi 7 áño hi'a heta haguépe opa mba'e Egíptope.
Ha oñepyrũ pe 7 áño ñembyahyitaha, José he'i haguéicha. Ou ñembyahýi guasu opa tetãnguérape, Egíptope katu nahániri, oĩgui hi'upyrã.
Egiptogua oñepyrũvo iñembyahýi, oho Faraón rendápe tembi'u rekávo. Faraón he'i chupekuéra: —Tapeho José rendápe ha pejapo ha'e he'íva.
Ñembyahýi ojaho'ipaitéma ramo upe tetã, José oipe'a trígo ñongatuha rokẽ ha ome'ẽ hi'upyrã Egipto guápe. Ñembyahýi niko ipohyive ohóvo arako'ẽre.
Opa tetãgui ojeju Egíptope ojejoguávo trígo Joségui, mamove ndaipórigui hi'upyrã.
Jacob ohendu oĩha trígo Egíptope ha he'i ita'ýrakuérape: —Mba'ére piko peguapy pema'ẽ ojováre?
Oje'e oĩha trígo Egíptope. Tapeho upépe pejogua ñandéve, ani ñamano ñembyahýigui.
Upérõ umi 10 José ryke'y oho Egíptope ojoguávo trígo.
Jacob ndohejái José ryvy Benjamín oho hendivekuéra, oguerokyhyjégui chupe.
Jacob ra'ykuéra oho hapichakuéra upepegua ndive. Heta ohose, oĩgui ñembyahýi tetã Canaán tuichakue.
José oisãmbyhy Egipto, ha ome'ẽ trígo umi opa guio ohóvape. Oguahẽ avei José ryke'ykuéra ha oñesũ henondépe omboja peve isyva yvýre.
José ohecha vove umi ityke'ýrape oikuaa chupekuéra ha oñembotavy. Oñe'ẽ pochy ha he'i: —Mamoguápa peẽ? He'i chupe hikuái: —Canaangua. Roju rojoguávo trígo.
José oikuaa ramo jepe ityke'ýrakuérape, ha'ekuéra ndoikuaái chupe.
José imandu'a umi mba'e iképe guarére ha he'i chupekuéra: —Peẽ pyrague hína, peñemboúva pehecha ñemi haguã mamópa oñeñangareko kangyve ore retãre.
Ha'ekuéra he'i chupe: —Ndaupéichai niko nde karai! Ore rojúnte rojoguávo trígo.
Ore ojoyke'y meme ha tapicha johéi pyre. Ndaha'éi pyrague.
José he'i jey: —Pende japu. Peñembou pehecha ñemi haguã mamópa oñeñangareko kangyve ore retãre.
Ha'ekuéra he'i chupe: —Peteĩ karai Canaangua hína ore ru ha ore roimeva'ekue 12. Peteĩ ore ryvy omano ha upe michĩvéva opyta ore ru ndive.
José he'i chupekuéra: —Ha'e haguéicha. Peẽ pyrague hína,
ha upéva ojekuaa porãta. Napesẽmo'ãi ko'águi, ndaperúi ramo pende ryvy michĩvéva.
Peteĩ pende apytégui ohóta ipiári, opytáva katu oñemyakãsãta ojekuaa peve añetegua. Ndaperúi ramo pende ryvy ojehecháta pende japu hague, ha aikuaa porãta peẽ pyragueha.
Upéi, omoingeka chupekuéra koty ypytũme, ha oheja upépe mbohapy ára.
Mbohapy ára haguépe he'i chupekuéra: —Che arovia oĩha Tupã ha upévare ndajaposéi pende rehe mba'eve ivaíva.
Tekotevẽ pehechauka chéve peẽ tapicha johéi pyreha, ha upévare opytáta oñemyakãsã peteĩ pende apytégui. Ha hembyre katu tapeho peraha pe trígo pejoguava'ekue pende róga guápe.
Upéi peru chéve pende ryvy imitãvéva. Upéicha pehechaukáta pejeha añetegua ha ndapejejukamo'ãi. Ha'ekuéra he'i iporãha upéicha,
ha he'i joa ojupekuéra: —Ko'ágã hekovia hína ñandéve ivaíva jajapova'ekue ñande ryvýre. Ako ha'e ojerure asy ramo guare ñandéve, ndajaikuaaséiva'ekue mba'eve.
Rubén katu he'i chupekuéra: —Ha'e voiva'ekue peẽme ani haguã pejapo ivaíva upe mitã rusúre ha napehenduséiva'ekue che ñe'ẽ. Ko'ágã ojejerure ñandéve huguykue.
Ha'ekuéra noimo'ãi José oikuaaha opa mba'e he'íva hikuái, oiporúgui ñe'ẽ kuaahára oñe'ẽ haguã hendivekuéra.
José oheja chupekuéra ha ojahe'o ha'eñoháme. Ou jeývo hendápekuéra ha ikatu vove oñe'ẽ, omboyke Simeónpe ha oipokuauka chupe hovakekuéra.
José omoĩka trígo ityvýrakuéra vosápe, upe trígo repykue ha'ekuéra ome'ẽva'ekue chupe reheve. Ome'ẽka avei chupekuéra tembi'u tapére guarã.
Ha'ekuéra ohupi umi itrígo vosa vúrro ári ha oho.
Pyhare vove opyta hikuái tapépe opytu'u haguã. Peteĩ ha'ekuérava oipe'a ivosa omongaru haguã hymba vúrro ha ojuhu trígo repykue ivosa jurúpe.
Upérõ he'i ityvýrakuérape: —Oñeme'ẽ jey chéve che pláta. Kóina hína che vosa jurúpe. Oryrýi joa kyhyjégui ha he'i hikuái ojupe: —Mba'e piko ko ojapóva Tupã ñande rehe?
Oguahẽvo Canaánpe omombe'u hikuái itúvape opa mba'e ojehuva'ekue.
He'i hikuái: —Egipto sãmbyhyhára oñe'ẽ pochy oréve ha he'i ore pyragueha roñemondóva hetãme roma'ẽ ñemi haguã.
Ore katu ro'e chupe: “Ore hína tapicha johéi pyre, ndaha'éi pyrague.
Peteĩ túvagui guare 12va'ekue ore. Oĩ peteĩ ndahapykuere jekuaavéiva, ha upe imitãvéva katu opyta ore ru ndive Canaánpe.”
Upérõ upe karai he'i oréve: “Aikuaa porãse, peẽpa añetehápe tapicha johéi pyre. Topyta che ndive peteĩ pende apytégui. Hembyre katu peraha hi'upyrã pende rogaguakuérape.
Upéi peru chéve pende ryvy ha upéicha aikuaáta peẽpa pyrague térã tapicha johéi pyre. Peru ramo pende ryvy ame'ẽ jeýta peẽme pende ryke'y ha ikatúta peñemu ko tetãme.”
Ohekuavo ivosakuéra ha peteĩ-teĩ ojuhu itrígo repykue ivosa jurúpe. Tuicha oñemondýi hikuái!
Itúva Jacob katu he'i chupekuéra: —Peẽ niko che rejáta cheño. José ndaipóri véima, Simeón upéicha avei. Ko'ágã perahaséma avei che hegui Benjamín. Mba'éreiko chévente ojehu ko'ã mba'e?
Rubén he'i itúvape: —Tomano mokõive che ra'y ndagueruvéi ramo ndéve nde ra'y. Eheja che pópe ha che agueru jeýta ndéve.
Jacob he'i: —Ndohomo'ãi che ra'y pene ndive. Ityke'ýra omanóma ha ha'éntema opyta chéve. Ojehu ramo chupe ivaíva tapére, peẽta umi che mondótava omanóva rendápe tuichaeterei ñembyasy reheve.
Canaánpe ivaive ohóvo upe ñembyahýi.
Opáma ohóvo Jacob rógape trígo ojegueruva'ekue Egíptogui. Ha Upémarõ ha'e he'i ta'ýrakuérape: —Tapeho jey Egíptope ha pejogua ñandéve trígo.
Judá he'i: —Pe karai Egipto sãmbyhyhára he'i porãva'ekue oréve ndoroikemo'ãiha hendápe, ndohói ramo ore ndive ore ryvy.
Remondo ramo ore ndive ore ryvy rohóta rojogua ndéve trígo
ỹrõ katu ahániri. Upe karai he'i porãva'ekue: “Aníke peju che rendápe hese'ỹ!”
Jacob he'i chupekuéra: —Maerã voi piko peje chupe oĩha pende ryvy imitãvéva?
Ha'ekuéra he'i: —Ha'énte voi oñepyrũ oporandu oréve ha he'i: “Oikove gueteripa pende ru? Oĩvépa ambue pende ryvy?” Ha ore niko romombe'úta mante chupe ha'e oporandúva. Mba'éicha piko roikuaáta he'ítaha: “Pejúke pende ryvy ndive”?
Judá he'i itúvape: —Eheja toho che ndive upe mitã ha toroho pya'e. Ani ñamanomba jepe ñembyahýigui.
Topẽ che rehe ndagueruvéi ramo ndéve ko mitã ha tapyta ijaheipy ramo ne renondépe opa árape guarã.
Ipuku reíma niko hína. Aréma roju jeyva'erã mo'ã!
Itúva he'i chupekuéra: —Pejapo katu upe pejéva upéicha ramo. Pemoĩ mba'e iporã porãvéva ko'a pegua pende vosápe ha peraha jopói ramo upe karaípe. Pemoĩ mimi aysy, eíra, mba'e ryakuã porã, insiénso, manduvi ha manduvi guasu.
Upe trígo repyrã pembojo'a, ha peme'ẽ jey chupe upe trígo repykue opytava'ekue pende vosa jurúpe. Oimeva'erã niko ojavy ra'e hikuái.
Toho pene ndive pende ryvy ha tapeho pya'e.
Tupã Ipu'akapáva tomoheñói upe karai py'ápe poriahurereko ha topoi pende ryke'y opytava'ekuégui ha Benjamíngui. Ha che apyta ramo che ra'ykuéra rehe'ỹ, toiko oikóva che hegui.
Ha'ekuéra ogueraha upe jopoirã, trígo repy jo'a ha Benjamín ave, oje'ói Egíptope ha oguahẽ José rendápe.
José ohecha Benjamín ouha hendivekuéra ha he'i hóga rerekuápe: —Eraha ko'ã kuimba'e ógape. Ejuka peteĩ che rymba ha embichy ñandéve so'o. Ha'ekuéra okarúta che ndive ko asajépe.
Ha'e ojapo José he'i haguéicha ha omoirũ umi kuimba'épe José rógape.
Ha'ekuéra oñemondýi ojererahágui José rógape ha he'i ojupe: “Kóva oiko hína ñande rehe oñemoinge haguére trígo repykue ñande vosápe. Upévare ondyrýta hikuái ñande rehe peteĩ sapy'aitépe, oipe'áta ñande hegui ñane rymba vúrro ha ñande reraháta hembiguairã.”
Ha oguahẽvo hikuái óga rokẽme, oñemboja óga rerekua rendápe,
ha he'i: —Nde karai, ore niko rojúmava'ekue ko'ápe rojoguávo trígo.
Roho jeývo ore rógape ropyta ropytu'u tapépe ha roipe'ávo ore vosa, rojuhu peteĩ-teĩ vosa jurúpe ore trígo repykue. Ko'ágã rogueru rome'ẽ jey haguã upéva hekopete.
Rogueru avei trígo rojoguaséva pende hegui repyrã. Ore ndoroikuaái mávapa omoĩ ra'e upe trígo repykue ore vosápe.
José róga rerekua he'i chupekuéra: —Ani pejepy'apy! Tupã pende Jára ha pende ru Jára omoĩne ra'e pene mba'erã. Peẽ peme'ẽva'ekue chéve pende trígo repykue. Upéi oguenohẽ hendápekuéra Simeón.
Upe óga rerekua omoguahẽ chupekuéra José rógape, omoĩka y ojepyhéi haguã ha omongaruka hymba vúrrokuéra.
Upérõ ha'ekuéra oguenohẽ ijopói oguahẽ mboyve José. Oje'e niko chupekuéra okarutaha hikuái José ndive.
Oikévo José hógape, ojayvy joa henondépe ha ome'ẽ chupe ijopói.
Ha'e omomaitei chupekuéra ha oporandu: —Pende ru tujami peñe'ẽ hague chévepa oikove gueteri? Mba'éichapa oiko ha'e?
Ha'ekuéra he'i chupe: —Ore ru oikove gueteri ha hesãimínte hína! Oñesũ ha ojayvy hikuái henondépe.
Upérõ José oma'ẽ ijerekuévo ha ohecha Benjamínpe, ityvýra isýgui guare, ha he'i: —Kóva piko pende ryvy imitãvéva peñe'ẽ hague chéve? Ha he'i Benjamínpe: —Tupã ta nde rovasa che ra'y!
José ipirĩmbaite ha hesay mo'ã ohechávo ityvýrape. Ndaikatu véima ramo ojejoko, osẽ pya'e upégui ha oike ikotýpe. Upépe oñemoĩ hasẽ.
Upéi ojovahéi ha ojejoko porã rire osẽ okápe ha he'i: —Néike! Jaguapy katu jakaru!
José okaru peteĩ mesápe, ambue mesápe oñemongaru Jacob ra'ykuéra ha Egiptogua katu okaru ambue hendápe. Ha'ekuéra ndokaruséi hebréokuéra ndive ndojapoígui mba'eve ramo chupekuéra.
José ryke'ykuéra oguapy henondépe ha oñemoĩ hikuái ojoykére, oñepyrũvo ijypykuévagui, oguahẽ meve ipahaguévape, upéicha he'ígui José. Ha'ekuéra ohecha ramó upéva ha oma'ẽ joa ojohováre.
José oguenohẽka ohóvo peteĩ-teĩme hembi'urã imeságui voi, ha Benjamínpe hetave ome'ẽka. José ha ityke'ýrakuéra ho'u kaguy oñondive ha tuicha ovy'a.
José ndaikatu véima ojejoko umi ipytyvõhára renondépe ha he'i opavavépe osẽ haguã okápe.Avave ndopytái hendive ha'e ojekuaauka aja ityke'ýrakuérape.
Oñepyrũ hasẽ soro, ohendu umi Egiptogua ha upéva oñemombe'u Faraónpe.
José he'i ityke'ýrakuérape: —Che hína José! Oikove gueteri piko che ru? Ityke'ýrakuéra ijurujái joa, ha hesasẽmba henondépe.
José he'i chupekuéra: —Néike! Peñemboja che rendápe! Oñemboja hikuái ha he'ive: —Che hína pende ryvy José ku peẽ peme'ẽva'ekue Egipto guápe.
Ani pejepy'apy térã pejahéi pende jehe. Tupãnte hína upe che mbouva'ekue pene renonderã ikatu haguã peikove.
Ko'ágã mokõi áñoma ipuku hína ko ñembyahýi jarohasáva yvy ári ha 5 áño gueteri opytave noñemono'õi haguãme mba'evete asy, oñeñotỹve ramo jepe.
Tupã che mbou ko'ápe pene renonderã peẽ peimo'ã'ỹ haguéicha, añangareko haguã pende rehe ha pene ñemoñarére, ani haguã peñehundi.
Ndaha'éi ra'e peẽ, Tupãnte ra'e upe che mbouva'ekue ko'ápe. Ha'e che moingo mburuvicha Faraón riregua Egipto sãmbyhyhárõ.
Tapeho pya'e che ru rendápe ha peje chupe: “Upéicha he'ika ndéve nde ra'y José: ‘Tupã che moingo Egipto sãmbyhyhárõ. Pya'éke eju che rendápe.
Reikóta Gosénpe ha reiméta che ypýpe nde, nde ra'ykuéra, ne reminenokuéra, nde ovecha, nde vakakuéra ha opa rerekóva.
Ápe che romongarúta ipukuvétagui 5 áño ko ñembyahýi, ha ndaipotái pemanomba che hegui upépe.’
Peẽ ha Benjamín avei pehecha hína cheha añetehápe José ha pehendu hína añe'ẽ ramo pene ndive ñane ñe'ẽ teépe.”
Pemombe'u upéicha ramo che rúpe, Egíptope ojejapoha pe che ha'éva ha opa mba'e pehechava'ekue. Ha peju pya'e hendive ko'ápe.
Oñepyrũ oñañuã Benjamínpe ha hasẽ, ha Benjamín avei hasẽ oñañuãvo chupe.
Upéi oñoañua ha oñohetũ opavave ityke'ýrakuéra ndive ha hasẽ joa oñondive. Upe rire ae ityke'ýrakuéra oñemoĩ oñemongeta hendive.
Ojekuaa rire Faraón rógape oguahẽ hague José ryke'ykuéra, Faraón ha mburuvichakuéra ovy'a.
Faraón he'i Josépe: —Ere nde ryke'ykuérape tohupi hikuái hymba ape ári ivosa ha toho jey Canaánpe,
tou itúva ha hogaguakuéra ndive che rendápe. Ame'ẽta chupekuéra yvy iporãvéva Egíptope, ha hembypáta chupekuéra oiko porã haguã ko'ápe.
Ere avei chupekuéra togueraha Egíptogui karréta ou haguã hembirekokuéra ha imitãnguéra ha ogueru haguã itúvape.
Natekotevẽi ojepy'apy upe yvy ohejávare. Imba'erãkuéra hína pe yvy iporãvéva Egíptope.
Jacob ra'ykuéra ojapo upéicha. José ome'ẽka chupekuéra karréta he'i haguéicha Faraón ha tembi'u tapére guarã.
Peteĩ-teĩme ome'ẽ avei ijao pyahurã. Benjamínpe katu ome'ẽ 300 pláta pehẽngue ha 5 ao pyahu.
Itúvape oguerahauka 10 vúrro ári heta mba'e iporãnguete Egipto pegua, ha 10 vúrro ári trígo, mbuja ha hi'upyrã, okaru haguã oukuévo Egipto gotyo.
Upéi omondo ityke'ýrakuérape ha ohokuévo hikuái, he'i chupekuéra: —Aníke peñorãirõ tapére.
Osẽ hikuái Egíptogui ha oguahẽ itúva Jacob rendápe,
ha he'i chupe: —Nde ra'y José oikove gueteri ha oiko chugui mburuvicha Egíptope. Jacob ijurujái opytávo ha ndogueroviaséi upe ha'ekuéra he'íva.
Ha'ekuéra omombe'u chupe opa mba'e José he'iva'ekue. Ha Jacob ohechávo umi karréta José oguerukáva chupe ova haguã Egíptope, hetia'e jey,
ha he'i: —Che ra'y José oikove gueteri! Mba'éiko ahenduseve? Taha mandi tahecha chupe amano mboyve.
José oho Faraón rendápe ha he'i chupe: —Che ru ha che ryke'ykuéra ou Canaángui ijovecha, ivakakuéra ha opa mba'e oguerekóva reheve. Ha'ekuéra oĩ ko'ágã Gosénpe.
Oiporavo 5 ityke'ýra ha ogueraha Faraón rendápe, ha'e oikuaa haguã chupekuéra.
Faraón oporandu José ryke'ykuérape: —Mba'épepa pemba'apo? He'i hikuái chupe: —Ovecha rerekua hína ore, ore rukuéraicha avei.
He'i avei hikuái Faraónpe: —Roju roiko ápe ndaiporivéigui tembi'u ore ovechakuérape guarã Canaánpe. Rojerure ndéve ropyta haguã Gosénpe.
Upérõ Faraón he'i Josépe: —Nde ru ha nde ryke'ykuéra ou oikóvo ápe ne ndive.
Tetã Egipto oĩ nde pópe. Iporãvehápe emohenda nde ru ha nde ryke'ykuérape. Topyta hikuái Gosénpe. Ha oĩ ramo ijapytépekuéra ikatupyrýva, emoĩ chupe che rymbakuéra rerekua ramo.
José ogueraha Faraón rendápe itúva Jacob. Jacob ohovasa Faraónpe,
ha Faraón oporandu chupe: —Mboy áño piko rereko?
Jacob he'i Faraónpe: —Che rembiasakue yvy ári ohupyty 130 áño. Ndaipukúi che rekove ha ivaívagui henyhẽ. Ne'ĩra ahupyty che ru rekove pukukue.
Ohovasa rire Faraónpe Jacob oho jey.
José omohenda itúva ha ityke'ýrakuérape iporãvehápe, he'i haguéicha Faraón, táva Ramsés ypýpe.
Ha ome'ẽka hi'upyrã itúva, ityke'ýra ha opaite hóga guápe.
Mamove ndaipóri hi'upy ha tuichaeterei ñembyahýi Egíptope ha Canaánpe.
José ombyatypa trígo repykue ha ogueraha Faraón róga guasúpe.
Opa rire viru Egíptope ha Canaánpe, umi Egiptogua oho José rendápe ha he'i chupe: —Eme'ẽ oréve ro'uva'erã. Mba'ére piko romanóta ñembyahýigui ndaorepirapirevéiguinte?
José he'i chupekuéra: —Napendepirapirevéi ramo peru chéve pene rymbakuéra ha ame'ẽta peẽme trígo.
Ojapo hikuái upéicha, ha José ome'ẽ chupekuéra trígo ikavaju, ijovecha, ivaka ha ivúrrokuérare upe áño pukukue.
Upe áño ohasa rire, oho jey hikuái hendápe ha he'i chupe: —Toro'e porã mandi ndéve. Ndaorepirapirevéi ha ore rymbakuéra ne mba'e meméma avei. Ndoroguerekói mba'eve rome'ẽ haguã ndéve. Ore yvy ha ore rete mante hemby oréve.
Mba'ére piko rehejáta romano ñembyahýigui? Ore jogua oréve ha ore yvy hi'upyrãre. Toropyta Faraón rembiguái ramo ha ore yvy topyta imba'erã. Eme'ẽ oréve mba'e ra'ỹi roikove haguã, ỹrõ romanóta ha ore yvýgui oikóta yvy ojeiko'ỹha.
Upérõ José ojoguapaite yvy Egipto pegua Faraónpe guarã. Opavave ome'ẽ mante ijyvy iñembyahýietereígui ha Egipto tuichakue opyta Faraón mba'e ramo.
Tetãgua oĩ haguéicha opyta hembiguái ramo.
Pa'ikuéra yvy añoite ndojoguái. Ha'ekuéra noikotevẽi, Faraón ome'ẽkágui chupekuéra hi'upyrã ha upévare nome'ẽi ijyvy.
Upérõ José he'i tetã guápe: —Péina pojoguáma pende yvy reheve Faraónpe guarã. Kóina ápe mba'e ra'ỹi peñemitỹ haguã.
Pemono'õvagui, peme'ẽ Faraónpe 5gui peteĩ. Upe irundy hembýva topyta peñemitỹ ha pekaru haguã chugui pende rogagua ha pene mitãnguéra ndive.
Ha'ekuéra he'i chupe: —Nde rupínte roikove karai, ha nde py'a porãgui ore ndive ropyta Faraón rembiguái ramo.
Upérõ José he'i: —Ko'águive, ojejapótama kóicha opa rupi Egipto pýre. Oikóvo kóga ñemono'õ, opytáta Faraónpe guarã 5gui peteĩ. Ha upéicha ojejapo Egíptope ko'agãite peve. Pa'ikuéra yvy añoite ndopytái Faraón mba'e ramo.
Israelgua opyta Egíptope ha oiko Gosénpe. Imba'e reta ha ita'ýra heta hikuái.
Jacob oiko Egíptope 17 áño, omboty peve 147 áño.
Oguahẽ vove chupe hi'ára paha, ohenoika ita'ýra Josépe ha he'i chupe: —Emoĩ nde po che rapypa'ũme ha eme'ẽ chéve ne ñe'ẽ Tupã rérape, nacheñotỹmo'ãiha Egíptope.
Aipota che ñotỹ che rukuéra ykére. Opa vove che rekove ko yvy ári che renohẽ Egíptogui ha che reraha che ñotỹ upépe. José he'i chupe: —Ajapóta reipotaháicha.
Jacob he'i chupe: —Eme'ẽ chéve ne ñe'ẽ Tupã rérape. José ome'ẽ chupe iñe'ẽ. Upépe Jacob ombojeko iñakã hupa akã ári.
Ko'ã mba'e oiko rire oje'e Josépe itúva hasyha. Upérõ oho oñandúvo mokõive ita'ýra ndive: Efraín ha Manasés.
Oikuaávo Jacob José ouha, oñeha'ãmbaite ha oguapy hupápe.
Jacob he'i Josépe: —Tupã ipu'akapáva ojechaukava'ekue chéve táva Luz Canaán guápe, che rovasa,
ha he'iva'ekue chéve —Heta romoñemoñaréta osẽ haguã chuguikuéra heta tetã, ha ame'ẽta ko yvy ne ñemoñarépe opa árape guarã.
Mokõive nde ra'y, Efraín ha Manasés rerekova'ekue Egíptope aju mboyve, che mba'éma avei, che mba'eháicha Rubén ha Simeón.
Nde ra'ykuéra upe riregua katu ne mba'éta, ijyvykuérata avei ityke'ýrakuéra Efraín ha Manasés yvy.
Ajapo upéicha nde sy Raquel rehehápe. Hetaite ambyasyva'ekue imano Canaánpe namombyrýi Efrátagui, ajukuévo Padán-Arámgui. Añotỹva'ekue chupe Efrata rapépe, ko'ágã hérava Belén.
Jacob ohecha José ra'ykuérape ha he'i: —Máva piko ko'ã mitã?
José he'i itúvape: —Che ra'ykuéra hína, Tupã ome'ẽva'ekue chéve Egíptope. Jacob he'i: —Emboja mína che rendápe, tahovasa.
Jacob itujáma ha ndahesa pysovéi. Oñembojávo hendápe José ra'ykuéra, ohetũ ha oñañuã chupekuéra.
Upéi he'i Josépe: —Naimo'ãiva'ekue rohecha jeýne haguã, ha ágã Tupã ohechauka avei chéve nde ra'ykuéra.
José oipe'a chupekuéra Jacob rapypa'ũgui ha upéi oñesũ ha ojayvy henondépe.
Omoĩ Jacob asu gotyo Efraín ha Manasés ijakatúa gotyo.
Jacob katu oipyso mokõive ipo, ombojuasa ha omoĩ pe ijakatúa Efraín, imitãvéva akã ári, ha ijasu Manasés akã ári, ha'e ramo jepe ijypykue.
Upéi ohovasa chupekuéra he'ívo: “Tupã rembipota ojapova'ekue che jarýi Abraham ha che ru Isaac. Upéva upe Tupã, che rehe oñangarekova'ekue, aiko ypy guive, ágã peve.
Ha Tupã remimbou, opa mba'e vaígui che pe'ava'ekue, tohovasa ko'ã mitã, ha ha'ekuéra rupi, tove opavave taimandu'a che jarýi Abraham, che ru Isaac rehe, ha che rehe avei. Ta iñemoñare heta, ha taiñasãi opa rupi yvy tuichakue.”
José ojepy'apy ohechávo itúva oguerekoha ipo akatúa Efraín akã ári. Oimo'ãgui ojavyha, ohupi itúva po oguerova haguã Manasés akã ári,
ha he'i chupe: —Ndaupéichai niko taita. Kóva niko che ra'y ypykue. Emoĩ nde po akatúa iñakã ári.
Jacob he'i chupe: —Aikuaáko che ra'y, aikuaa. Iñemoñarégui avei osẽta tetã guasu. Opáichavo ityvýra tuichavéta chugui ha heta tetã guasu osẽta iñemoñarégui.
Upe árape ohovasa chupekuéra he'ívo: —Umi Israelgua oporohovasa ramo, oiporúta pende réra ha he'íta: “Tupã ta nde rovasa ohovasa haguéicha Efraín ha Manaséspe.” Upéicha Jacob omotenonde Efraínpe ha ombotapykue Manaséspe.
Upérõ Jacob he'i Josépe: —Rehechaháicha, ko'ẽrõitéma amanóne. Tupã katu oĩta pene ndive ha pende reraha jeýta pende rukuéra ypykue retãme.
Ndéve ame'ẽ hetave yvy nde ryke'ykuéragui, aipe'ava'ekue amorréokuéragui ñorãirõme.
Jacob ohenói ta'ýrakuérape ha he'i kóicha:Pejupa che ypýpe ko'ápe,ha ta'e ojehútava peẽme,
Peko'íke Jacob ra'ykuéra, pende ru Israélpe pehendu!
Che ra'y ypykue, nde Rubén, che pyahúpe guare. Ndeva'erã mo'ã pokatu ha teko yvate rerekua.
Ysyry guasúicha nandejokohái, ndaikatumo'ãi reime tenonde. Nde reñenova'ekue che kuña ndive, che rupa remomarã.
Oñopehẽngue Simeón ha Leví, porojukarãnte ikyse oiporúva.
Naimeséi etéma iñe'ẽmenguéra, ha oñembyatyhápe ndaikeséiete. Pochy vai etépe ojuka hetápe. Ha ñañágui reínte, umi tóro ohetyma'o.
Toiko jaheipy ramo, heko aña ha heko pochy etégui, ha tahenda tee'ỹ mamove Israélpe, ta isarambi opa rupi rei.
Judá, nde ryvykuéra ne momba'éta, nde rehe ija'e'ỹva ajúra nde pópe rejopýta, ha umi nde ryvykuéra ndéve oñakãitýta.
León ra'y rusu hína Judá, tymba ka'aguy ojuka rire, ojeity yvýpe ha opytu'u. Upépe ha'e oĩ aja, mávapa ijypýpe oñembojáne!
Ani chéne oĩ oipe'áva Judá pokatu ipógui. Avave nomongúi chéne chupe iguapyhágui. Upéinte oúne ijára, ha ojayvýne henondépe tetãnguéra yvy arigua.
Parral rakã rehe ivúrro oñapytĩne, kaguy katu ijao ha ijahoja omyakỹmbáne,
Hesa pytãmbáne opytávo kaguy hetaite ho'u hague, ha hãinguéra morotĩmbáne kambyeta ho'u hague.
Zabulón y rembe'ýpente oikóta, umi ygára ohohápe oñemboja. Ijyvy ha hekoha ojepysóta, táva guasuete Sidón peve.
Isacar, peteĩ vúrro mbarete hekohápe opytu'úva.
Ohechávo pe tetã iporãha ojeiko ha ojepytu'u haguã, mba'e pohýi guýpe ijape omoĩ ha tembiguái ramo opyta omba'apo.
Ha Dan oisãmbyhýta hóga guápe, Israelgua ñemoñaréicha.
Ha ojoguáta ku mbóipe tapépe oporoha'arõva, ikupýpe kavajúpe oisu'úva ha oitýva hi'ári guápe hapykuévo.
Há che Jára! Ajerovia che pysyrõne haguã
Gad ári ojeitýta mondaha atýra ha ha'e hapykue guio ondyrýta hesekuéra.
Aser oguerekóta hi'upyrã nde héva, mburuvicha guasúpe omongarúta ramo guáicha.
Neftalí ojogua ku guasu saite, imembykuéra porãitéva!
José, ku y rembe'y pegua yvyra, hakã ojapyharáva korapy ári.
Umi hese ija'e'ỹva oha'ã chupe ihu'ýpe,
ha umi hu'y opẽmba, ijyvakuéra ikangypa, Tupã Jacob Jára, ipu'akapáva, Israel rerekua ha iñangarekoha rupi.
Tupã nde ru Jára ta ne pytyvõ, Tupã ipu'akapáva ta nde rovasa, yvágagui tombou ndéve ama, ha yvy ruguágui yvu, ha umi kuña katu taimemby heta.
Hetave nde rovasa nde ru, che ru che rovasa haguégui. Ha oguapy mbareteháicha yvyty yma guare, toguapy José akã ári opa ko'ã jehovasa. Ityke'ýra apytépe ha'eño ojeporavo!
Benjamín, aguara guasu ñarõ, pyhareve ojuka ha ho'u tymba saite, ka'aru katu hembyre omosarambi.
Ko'ãva hína umi 12 Israel ñemoñare, ha upéicha he'i chupekuéra itúva oñe'ẽ paha ramo guare.
Upéi Jacob omombe'u hembipota ita'ýrakuérape: —Che amanótama ha aipota pe che ñotỹ che rukuéra ykére, ku ita kua oĩva Efrón hitíta ñúme,
opytáva Macpélagui kuarahy resẽ gotyo, Mamré rovái, tetã Canaánpe. Abraham ojoguava'ekue upépe upe ñu upéva Efrón hitítagui, oñeñotỹ haguã hogaguakuéra.
Upépe oñeñotỹva'ekue Abraham ha hembireko Sara. Upépe avei oñeñotỹ Isaac ha hembireko Rebeca ha upépe añotỹva'ekue che rembireko Léape.
Upe ñu ha upe itakua upépe oĩva ojejoguava'ekue hitítakuéragui.
He'ipa vove hembipota ita'ýrakuérape, Jacob omyacha'ĩ hetyma hupápe ha ojehekýi.
José ojeity itúva ári, hasẽ soro ha ohetũmba chupe.
Upéi he'i pe itúva retekue oñepohano haguã anítei oñembyai oñeñotỹ mboyve.
Upéicha ojejapo haguã Jacob retekue 40 ára oñepohano. Upevarã oñekotevẽva voínte umíva umi ára pukukue. Egiptoguakuéra oguerojahe'o chupe 70 ára pukukue.
Umi ára ohasa rire, José he'i Faraón rogaguakuérape: —Pemoguahẽmi Faraónpe ko'ã che ñe'ẽ:
“Che ru he'iva'ekue chéve: ‘Eme'ẽ chéve ne ñe'ẽ Tupã rérape che ñotỹtaha Canaánpe amano rire’. Ha ame'ẽva'ekue chupe che ñe'ẽ. Tahána upéicha ramo tañotỹ che rúpe ha taju jey.”
Faraón he'ika chupe: —Tereho katu eñotỹ nde rúpe reme'ẽ haguéicha chupe ne ñe'ẽ.
Upérõ José oho oñotỹvo itúvape ha omoirũ chupe mburuvichakuéra Faraón róga pegua, ha umi Egipto rupigua avei.
José rogaguakuéra, ityke'ýra ha itúva rogaguakuéra ohopaite avei. Gosénpe opyta mitã, ovecha, kavara ha vakakuérante.
Omoirũ avei Josépe heta kárro ári ha kavaju arigua.
Oguahẽ hikuái Goren-Ha-Atad héravape, opytáva ysyry Jordángui kuarahy resẽ gotyo. Ha upépe heta ojererojahe'o asy jey Jacob. José ojapo itúvare ñembyasy guasu 7 ára pukukue.
Umi Canaangua, ohechávo jahe'o oikóva, he'i joa: —Tuichaite piko ojahe'o huvichakuéra omanova'ekuére ko'ã Egiptogua! Upévare upe ñu oñembohéra Abel-Misraim, oĩva ysyry Jordángui kuarahy resẽ gotyo.
Jacob ra'ykuéra ojapo hese ha'e oipota haguéicha.
Ogueraha hetekue Canaánpe ha oñotỹ pe ita kua oĩva ñu Macpélape, Mamré rovái, Abraham ojoguava'ekue Efrón hitítagui, hogaguakuéra oñeñotỹ haguã.
José oñotỹ rire itúvape ojevy Egíptope, ityke'ýrakuéra ha opa imoirũhare ndive.
Omano rire itúva, José ryke'ykuéra he'i ojupe: —Oiméne José ndaija'éi hína ñande rehe ha omyengoviáta ñandéve upe jajapova'ekue hese.
Upérõ he'ika hikuái chupe: —Omano mboyve ñande ru he'iva'ekue oréve:
“Upéichake peje Josépe: ‘Eheja reína nde ryke'ykuérape hembiapo vaikue ha iñangaipa.’” Ko'ágã rojerure ndéve Tupã ñande ru Jára rérape reñembyesarái haguã ore jejavykuégui. Ha José hasẽ ohendúvo ko'ã mba'e.
Upéi ou ityke'ýrakuéra, oñesũ henondépe ha he'i: —Roju ropytávo ne rembiguái ramo.
José katu he'i chupekuéra: —Ani pekyhyje, che niko ndaha'éi Tupã.
Peẽ niko añete pejaposeva'ekue che rehe ivaíva. Tupã katu oguenohẽ upévagui iporãva, ha che moĩ añangareko haguã heta tapicha rekovére. Ojehu rupi ko pejapova'ekue che rehe, ha'ekuéra oikove gueteri.
Ani pejepy'apy! Che añangarekóta pende rehe ha pende ra'ykuérare. Ha ombopy'a guapy ohechaukávo iñe'ẽme ohayhuha chupekuéra.
José opyta Egíptope itúva rogaguakuéra ndive ha oikove 110 áño.
Ohecha Efraín ra'ykuéra ra'y ra'yre peve. Upéicha avei, Manasés ra'y Maquir ra'ykuéra oikove ypy José rapypa'ũme.
Ipahápe José he'i ityke'ýrakuérape: —Amanótama. Tupã katu oñangarekóta katuete pende rehe ha pende reraháta ko tetãgui, upe tetãme ha'e ome'ẽ hague iñe'ẽ Abraham, Isaac ha Jacóbpe.
Upéi José he'i Israel ra'ykuérape: —Peme'ẽ chéve pene ñe'ẽ, Tupã oúvo pende reraha ko'águi, perahataha che kãnguekue.
José omano Egíptope oguereko ramo 110 áño. Hetekue oñepohano oñembyai'ỹ haguã ha oñeñongatu hyrúpe.
Kóva hína pe ñe'ẽ Ñandejára ohechaukava'ekue maranduhára Habacúcpe:
Che Jára, araka'e peve piko asapukáita ndéve che pytyvõ haguã ha nacherendumo'ãi? Araka'e peve piko asapukáita oĩgui jejuka ha nderejumo'ãi ore pe'a jejopy vaígui?
Maerã piko rehechauka chéve jeiko asy ha ñaña? Monda ha jejuka opa rupi ahecha, ñorãirõ opaichagua opa rupi oiko.
Léi he'íva ndojejapói, ha upe ojejapova'erãre oñepyrũ. Iñañáva ojopy imarangatúva ndive, ha teko joja oñemokarẽ.
“Pema'ẽ umi tetãre pende jere rupi oĩvare. Peñemondýita ha pende jurujáita pepytávo. Ko'ã árape aime ajapo haguãicha mba'e perovia'ỹva'erã oñemombe'u ramo peẽme.
Amopu'ãta caldéokuérape oñorãirõ haguã. Umíva, kuimba'e sagua'a oñorãirõsetereíva, oikóva ágotyo pégotyo, yvy jerekuévo oñemomba'e haguã yvy imba'e'ỹvare.
Ha'ekuéra iñaña rasa ha ojekyhyjeterei chuguikuéra, ndoikuaaséi voi mba'eve avaveichaguágui.
Ikavajukuéra iñakuãve jaguaretégui, hesaiteve aguara guasu ka'aruete osẽvagui. Hi'arigua oñani ha mombyrýgui ou, oveve vaicha oúvo, taguato ojeityháicha hembi'urã ári.
Oporojuka haguãnte ou ha omyasãi kyhyje henonderã. Yvyku'ícha ombyaty hembiguairã.
Mburuvicha guasukuérare oñembohory ha karai guasukuérare avei. Táva korapy jere yvate rehe ha'ekuéra opuka. Umíva rehe yvy ombyaty ha omopu'ã ojeity haguã hi'árikuéra.
Upéi ohasa yvytu ratãicha ha ipyapy mbarete rehénte ha'ekuéra ojerovia.”
Ore Jára, nandéi piko opa ára reikovéva, Tupã imarangatúva, omano'ỹva, Tupã che Jára ha che mo'ãhára? Nde remombarete caldéokuérape, nde rérape oporonupã haguã,
nde reko ipotĩeterei, reheja haguã oiko iky'áva, rema'ẽ haguã kirirĩháme, iñañáva oporojopy vai ramo. Mba'éicha piko aipo ramo rema'ẽ kirirĩháme oporojukávare? Mba'ére piko ndeeréi mba'eve heko añáva ohundírõ imarangatuvévape chugui?
Nde, rereko yvypórape pira yguasúpe guáicha, ha mbói huvicha'ỹvaicha.
Caldéokuéra oñemomba'e tetãnguérare pira ojekutuháicha pindápe, pyahápe ombotyryry ha oguenohẽ ha ohechávo heta ijatyha, ovy'aeterei.
Upévare ha'ekuéra omomba'e guasu irréd ha ipinda. Hérape omymbajuka, ha chupe insiénso ohapy hese ae oguerekógui hembi'urã iporã ha hetaitéva.
Ha akóinte piko caldéokuéra ore renohẽta pyahápe ha ore jukáta oikuaase'ỹre mba'eve?
Ama'ẽta hínaojapoháicha ima'ẽháguipe távare oñangarekóva,aikuaa haguã mba'épa he'i Ñandejárape ha'évare chupe.
Ha he'i chéve Ñandejára: “Tuju pehẽnguépe ehai ko ndéve ahechaukátava, ikatu haguã oñemoñe'ẽ syry.
Noguahẽi gueteri ára oiko haguã ko rehecháva, katuete oikóta ramo jepe. Hi'are ramo eha'arõnte, ágã hi'árape oguahẽta.
Ehai umi heko añáva oñehunditaha, imarangatúva katu oikovéta ojerovia rupi Tupãre.”
Umi ha'enteséva omandase, oheka manté ha oipota potave opa mba'e rei, heta mba'e jerereko oguerúrõ jepe ijárape mba'e vai. Tyvykuáicha oipe'a umi ijuru, ñemanóicha nahyguãtãi voi, upévare ojepoi ha ondyry tetãnguérare ojoapykuéri.
Ha opa umi tetãnguéra ho'áva ipoguýpe, hese oñembohorýta chupe opurahéivo: “Cháke, nde reñemomba'e hetáva ne mba'e'ỹva remondávo. Araka'e peve piko rembyatýta umi mba'e ojehejáva ndéve, oñemba'e porúvo nde hegui?”
Reha'arõ'ỹháguinte oúta ijárakuéra. Opáyta hína umi oñemboharáitava nde rehe ha nde rejáta opívo.
Tetãnguéra aty oúta ndéve ha ne mondáta, remonda haguéicha chupekuéra. Omyengoviáta ndéve opa ne ñañangue, porojuka rejapova'ekue rehe hetãme, itávakuéra ha hetã guáre.
Cháke nde, ne mondakuépe remyenyhẽva'ekue nde róga reiko haguã kyhyje'ỹre!
Péicha remyenyhẽ nde róga ñemotĩgui. Heta tetãnguéra rehundívo, nde jehénte ivaíva rejapo.
Ita nde rogyke kuápe oĩva ha nde víga yvyrakuéra osapukáine opu'ãvo nde rehe.
Cháke nde, remopu'ãva táva jejukápe, ha teko joja'ỹme remboguatáva!
Ñandejára péicha oipotágui, távakuéra heta omopu'ã rei ha ikane'õta. Opa mba'e ojapóva, tata ohundipáta.
Ñandejára imimbipápe yvy jerekuévo ojekuaaukáta, y omyenyhẽháicha umi yguasu.
Cháke nde, remonga'úva nde jere rupi oikóvape, re'ukávo chupe kaguy pohã vai reheve, repuka haguã hese rehechárõ opívo!
Rejeapo rangue mba'e ramo, ñemotĩgui ne renyhẽta. He'u nde avei ha tojehecha rehechauka'ỹva. Ñandejára ho'uka rire ndéve ipo rupi, rejeapo rangue mba'érõ reñemotĩta.
Mba'e vai rejapóva Líbanore, opẽta nde rehe ha tuicha ne mondýita mymbakuéra jejuka. Oñemyengoviáta ndéve opa ne ñañangue, porojuka rejapova'ekuére hetãme, itávakuéra ha hetã guápe.
Maerã piko iporã peteĩ ta'ãnga ojejapopa rire? Maerã piko iporã ta'ãnga oporombotavýva? Tupã gua'u niko umíva ndaikatúiva oñe'ẽ ha piko ojeroviáta hese ijapohare?
Cháke nde, eréva ta'ãnga yvyrápe opáy haguã térã ita ñe'ẽngúpe oñembo'y haguã! Ikatúta piko ha'ekuéra he'i mba'eve? Óro ha plátape oñembyape ramo jepe, ndoikovéi ha'ekuéra.
Ñandejára katu oĩ itupao marangatúpe. Tokirirĩke henondépe yvy ijerekuévo!”
Kóicha oñembo'e maranduhára Habacuc:
Che Jára, ahendu nde réra opa rupi herakuã ha ne rembiapokue amomba'e. Ejapo kena ko'ágã ore rehe mba'e hechapyrãva yma guaréicha. Ehechauka oréve ore poriahurerekoha, oime rire ramo jepe nde pochy ra'e.
Tupã ou Temángui, Yvyty Parángui ou Tupã imarangatúva, yvágare iñasãi imimbipa ha yvy tuichakue omyenyhẽ.
Mba'e rendýicha ohesape oúvo, ha ipógui opo ára vera. Upépe oĩ ipu'aka.
Henonderã oho mba'asy asãi, hapykuéri katu akãnundu pochy.
Ha'e opytahápe yvy oryrýi, tetãnguéra osusũmba ha'e oma'ẽvo hesekuéra, Umi yvyty yma guive oñembo'ýva yvýre ho'apa. Tupã rape katu opa ára oiko.
Ahecha umi Cusán guápe ho'a vaírõ, ha umi Madiangua kyhyjégui oryrýirõ.
Nde pochy piko che Jára umi ysyry ndive? Hendy piko nde pochy umi yguasúre? Ajeve reho umi nde kavaju ári, nde kárrope ne retã guápe reipytyvõ?
Nde hu'y nde pópema rereko, ha isãguima reipyso. Umi ysyry guasúpe rembovo pe yvy.
Yvytykuéra nde rechávo oñemondýi, yvágagui ho'a ama guasu, yguasu hypy etéva okororõ ha yvate opu'ã pochýpe.
Kuarahy ha jasy nosẽi ikañyhágui, ohechávo nde hu'y omimbipáva, ha nde kyse yvuku ojajáiva!
Nde pochýpe reguata yvy jerekuévo, ha repyrũ vaipa umi tetãnguérare.
Resẽ renohẽ haguã jejopy vaígui ne retã guápe ha mburuvicha guasu, ne rembiporavo pyrépe. Iñañáva róga pepo rehundipa ha umi hogyke pyendakue rehejapa okápe.
Nde hu'ýpe iñakãme huvichakuéra rejapi, ojeity ramo ore ári sapukái pópe ore mosarambi, ku ojeity ramo guáicha ikangýva ári ñemiháme.
Ne renda ári yguasu rupi reiko, rehasa umi y pupu pochy rupi.
Ko'ã mba'e ahendúvo akyhyje, che rembe osysyipa, che kãngue rasypa ha che pyta ryrýi. Upéicha ramo jepe, py'a guapýpe aha'arõ upe ára Tupã ohundi haguã umi ore rehe opyrũsévape.
Ndaipotýirõ jepe ígo máta, ndahi'airõ jepe parral ha olívo, nome'ẽi ramo kokue hi'a, ha omanomba ovechakuéra, ha ndaipóri mymba korápe,
péicharõ jepe, vy'águi che renyhẽta Ñandejára che renohẽ haguére jejopy vaígui. Chupe amomba'e guasúta,
Ñandejára che mombarete ha guasúicha che mo'akuã. Yvate che reraha, upépe aiko haguã kyhyje'ỹme.
Ára 21 mes 7hápe Ñandejára oñe'ẽ jey maranduhára Hagéope,
ha he'ika Zorobabel, Josué ha opa Israel guápe kóicha:
“Umi ohechava'ekue imimbipápe pe tupao yma guare, te'i mba'e tekópa ko ko'ágã jarekóva. Upéva rováipa kóvare ikatu ja'e tupao?
Néike Zorobabel, Josué ha opaite peẽ! Pemba'apóke! Che aime pene ndive. Che, opa mba'e Jára che pu'akapáva ha'e peẽme!
Ame'ẽ haguéicha che ñe'ẽ pesẽrõ guare Egíptogui, che espíritu oĩ pende apytépe. Ani pekyhyje.
Agãiténte amboryrýita hína yvága ha yvy, yguasu ha yvy apekã.
Amboryrýita opa tetã ha oguerúta hikuái imba'eta ha che tupao omimbipáta.” Opa mba'e Jára ipu'akapáva upéicha he'i.
“Che mba'e hína pe pláta ha óro.
Ko tupao mokõiha, iporãvéta pe yma guarégui. Upérõ amoĩta ko'ápe py'a guapy.” Che, opa mba'e Jára che pu'akapáva upéicha ha'e.
Ára 24 mes 9hápe áño mokõiha Darío oñepyrũ haguépe oisãmbyhy, Ñandejára oñe'ẽ maranduhára Hagéope,
Ha oporanduka pa'ikuérape ko'ã mba'e tembiapoukapy rehegua:
“Oĩrõ kuimba'e ogueraháva ijahojápe so'o oñemboykéva Tupãme ha pe ahoja apỹi oja mbuja, mbaipy, kaguy, ñandyryku, térã oimeraẽ tembi'úre, opa umi mba'épa oñemboyke avei Tupãme?” Pa'ikuéra he'i nahániri.
Ha Ageo he'i: “Oĩrõ kuimba'e ipotĩ'ỹva opokógui te'õnguére ha opoko oimeraẽ ko'ã mba'ére, umívarepa ndojái potĩ'ỹ?” Pa'ikuéra he'i ojaha.
Upérõ he'i Ageo: Opa mba'e Jára péicha he'i: “Upéva ojehu pende apytépe. Opa mba'e pejapóva ha peikuave'ẽva chéve iky'a.
Águive pema'ẽ kóvare: Pemopu'ã mboyve pe tupao,
mba'épa ojehuva'ekue peẽme? Pehórõ oĩháme 20 trígo ryru, 10 añónte pejuhu ha pehórõ oĩháme kaguy, penohẽsérõ 50 kambuchi, 20 añónte pejuhu.
Che ahundiva'ekue amave'ỹ, tuku ha amandáupe pene rembiapokue, peẽ katu ndapeguátai che rapére. Che, opa mba'e Jára, ha'e upéicha
Ko ára 24, mes 9hápe, oñemoĩ che róga pyendarã.
Pema'ẽ porãke: ‘Águive oĩtama pe trígo. Ndahi'ái gueteri pe parral, ígo, granáda ha olívo. Águive katu che umíva ahovasáta.’”
Pe árape voi Ñandejára he'ika Ageo rupi Judá sãmbyhyha Zorobabélpe: “Amboryrýita yvága ha yvy.
Ahundíta tetãnguéra yvy ári ha aitýta yvýre mburuvichakuérape,
aipetéta yvýre ikárro ha hi'ariguakuéra ha omanóta ikavaju ha hi'ariguakuéra. Iñirũ tee voi ojukáta peteĩ-teĩme.
Upe árape Zorobabel che rembiguái, amoĩtava pene sãmbyhy haguã. Ha'e che rembiporavo oñangareko haguã pende rehe.” Che, Tupã che pu'akapáva, upéicha ha'e.
Ymaite Tupã oñe'ẽva'ekue ñande ru ypy kuerakuépe heta jey ha heta hendáicha, umi maranduhára rupi.
Ko'ágã katu, ko'ã ipahavevogua árape, oñe'ẽ ñandéve Ta'ýra rupi. Ha'e rupi niko ojapova'ekue opa mba'e ha oheja chupe imba'erã.
Ha'e niko Tupã reko mimbipa, Tupã ha'ehaichaite voi, ha pe omoĩmbáva hendápe opa mba'e iñe'ẽ pu'akapa rupi. Ñane mopotĩ rire ñane rembiapo vaikuetágui, oguapy yvágape Tupã guapyha akatúape.
Mba'e guasueteve umi Tupã remimboúgui, ha'e ohupytýgui Tupãgui téra mba'e guasuvéva pe ha'ekuéra oguerekóvagui.
Tupã niko nde'íri avave hemimboúre: “Nde ha'e che Ra'y, che romoñemoña ko árape.” Ha nde'íri avei avave hemimboúpe: “Che itúvata ha ha'e che ra'ýta.”
Ambue hendápe katu, ohechaukávo Ta'ýra peteĩetépe he'i: “Opa Tupã remimbou tomomba'e guasu chupe.”
Umi hemimboúre katu Tupã he'i: “Hemimboukuéra ojapo yvytúicha, ha hembiguáikuérape tatáicha.”
Ta'ýra rehe katu he'i: “Tupã, ne sãmbyhy ndopái, ha nde reisãmbyhy teko jojápe.
Rehayhu iporãva ha ivaívare nandea'éi, upévare nde poravo Tupã, ne Tupã, ha vy'águi ne myenyhẽve ne irũnguéragui.”
He'i avei chupe: “Ñandejára, nde rejapova'ekue ko yvy iñepyrũha guive, ha nde voi rejapo pe yvága.
Opa umíva opava'erã, nde katu repytáne opa ára. Opa mba'e opa reiva'erã opa reiháicha ao,
rembyapakuava'erã ao oñembyapakuaháicha, rembojopyruva'erã ao oñembojopyruháicha. Nde katu, ndénteva'erã, nde rekove ndopamo'ãi.”
Araka'eve Tupã nde'íriva'ekue hemimboukuérape: “Eguapy che akatúape, tamoĩ ne pyenda ramo umi nde rayhu'ỹva.”
Opa umi Tupã remimbou niko espíritu omba'apóva Tupãme guarã, oñemboúva oipytyvõ haguã umi ohupytýtavape Tupãgui ñepysyrõ.
Opa ko'ã mba'ére jajapysakaveva'erã oñemombe'uva'ekuére ñandéve, japia'ỹ haguã tapégui.
Teko mbo'e yma ome'ẽva'ekue Tupã hemimboukuéra rupi, umíva teko mbo'e añete imbaretéva, ha umi hembiapo vai ha naiñe'ẽ rendúiva'ekue, umíva oñenupã hekópe.
Mba'éicha piko, aipórõ, nañañenupãmo'ãi ñande, ndajajepy'apýi ramo ñañepysyrõ haguãre, ko tuichaite mba'éva upéva. Ñandejára voi niko oñemotenondeva'ekue omombe'u haguã ñandéve. Ha upéi upéva, omoañete porãve ñande apytépe umi ohenduva'ekue ko'ã ñe'ẽ.
Upéi avei, Tupã omoañeteveva'ekue mba'e rechauka ha mba'e hechapyrãva reheve, ha Espíritu Santo ome'ẽva'ekue ñandéve heta hendáicha, ha ha'e oipotaháicha.
Tupã nomoĩriva'ekue hemimboukuéra poguýpe pe ñande reko tenonderãvévo guarã, ñañe'ẽha hína.
Upéva rangue, Ñandejára Ñe'ẽme oime peteĩ hendápe he'iha: “Máva piko yvypóra ne mandu'a haguã hese? Máva piko yvypóra rejepy'apy haguã hese?
Sapy'ami remomichĩveva'ekue ne remimboukuéragui, upéi rehupi yvate ha remomba'e guasu.
Opa mba'e remoĩ ipyguýpe.” Ha upéicha, omoĩvo Tupã opa mba'e ipyguýpe, ndohejái mba'eve oñapytĩ'ỹre ijehe. Ndajahechái jepe upeichaha.
Ha jahecha mba'éichapa Jesús, Tupã omomichĩmiveva'ekue sapy'ami hemimboukuéragui, yvate ohupi ha omomba'e guasu chupe, pe omano haguéicha omano rupi. Tupã, ohechaukávo imborayhu ñande rehe, oheja omano ñande rehehápe.
Opa mba'e oĩ Tupãme guarã ha Tupã ojapógui, oipotáva opa ta'ýra oike heko mimbipápe. Upévare Tupã, Jesucristo ohasa asy rupi, ojapova'erãva'ekue chugui peteĩ ivai'ỹva mba'evépe, oporopysyrõva.
Opavave niko peteĩnte itúva, umi imarangatúva ha pe oporomomarangatúva. Upévare, Tupã Ra'y notĩri he'i haguã hesekuéra ipehẽngueha.
He'iháicha Ñandejára Ñe'ẽme: “Nde rehe che mandu'áne che pehẽnguekuérape, ha rogueropurahéine umi aty guasuha rupi.”
He'i avei: “Ha'e che jeroviaha.” Ha he'i jey: “Ápe aime che ra'ykuéra ndive, Tupã ome'ẽva'ekue chéve.”
Ta'ýrakuéra ha'eháicha peteĩ to'o ha peteĩ tuguýgui guare, upéicha avei Jesús oikova'ekue yvypóraicha, ho'o ha huguy reheve, imano rupi ipu'aka haguã Aña, ikatúva oporojukáre.
Ha péicha oipysyrõ opa umi oikova'ekue kyhyje poguýpe oikove aja pukukue.
Añetehápe niko ha'e ndoúiva'ekue oipytyvõvo umi Tupã remimboúpe, ha'e ou oipytyvõ haguã Abraham ñemoñarépe.
Upévare, oikova'erãva'ekue ipehẽnguekuéraicha opa mba'épe, oiko haguã chugui peteĩ Pa'i Guasu heko jeroviaháva ha oporoporiahurereko kuaáva, omba'apóva Tupãme guarã, ha ojeheja rei haguã yvypórape iñangaipa.
Ha ha'e voi ohasa asy ha ojepy'a ra'ã rupi, ko'ágã ikatu oipytyvõ umi ojepy'a ra'ãvape avei.
Upévare, che pehẽnguekuéra, Tupã mba'éva, ha pene renóiva'ekue imba'erã, pema'ẽ porã Jesucrístore, apóstol ha Pa'i Guasu ñande jerovia rehegua.
Jesús ndojeíriva'ekue Tupã reroviágui omoĩva chupe hembiaporã, Moisés avei ndojeíri haguéicha hembiaporãgui, Tupã reroviahakuéra apytépe.
Jesúspe katu oñemomba'e guasuve Moisésgui, oñemomba'e guasuveháicha óga apohare, pe ógagui.
Opa óga oime ijapohare, Tupã katu opa mba'e apohare.
Ha upéicha Moisés, tembiguái hekópe, ndojeíriva'ekue Tupã reroviaha apytégui, ha ohenduka opa mba'e Tupã he'ítava upéi.
Cristo katu, Tupã Ra'y ramo, ndojeíri Tupãgui, omyakãvo ko heroviaha aty, ñandéva hína. Ha upévata ñaime hatã ramo ñande jeroviápe ha ñaha'arõ kuaa ramo.
Upévare, he'iháicha Espíritu Santo pe Ñandejára Ñe'ẽme: “Ko'ágã pehendúrõ Tupã he'íva,
ani pemohatã pende py'a, umi opu'ãva'ekuéicha, ha oipy'a ra'ã Tupãme yvy ojeiko'ỹháme.
Upépe che py'a ra'ã umi pende ru ypy kuerakue, ohecha rire ramo jepe hikuái umi che rembiapokue 40 áño pukukue.
Upévare che pochy hendivekuéra ha ha'e: ‘Ojejavy tapia ipy'ápekuéra ha ndoikuaaséi che rape.’
Upévare pochyhápe ame'ẽva'ekue che ñe'ẽ ndoikemo'ãiha hikuái opytu'u haguãme.”
Che pehẽnguekuéra, peñangareko ani haguã pende py'a ñaña, ha pende reko jerovia'ỹgui pejei Tupã oikovévagui.
Upéva rangue, opa ára peñomokyre'ỹ ani haguã angaipa peñembotavy japu oiporúva rupive.
Ñande ñaiméne Cristo ndive, ñane mbaretérõ ipaha peve, ñande jerovia jarekova'ekuépe iñepyrũha guive.
Upévare Ñandejára Ñe'ẽ he'i: “Ko'ágã pehendu ramo Tupã he'íva, ani pende py'a hatã umi opu'ãva'ekuéicha.”
Ha máva piko hína umi opu'ãva'ekue Tupã rehe ohendu rire iñe'ẽ? Umi oguenohẽva'ekue Moisés Egíptogui.
Ha máva ndive piko Tupã ipochy raka'e 40 áño pukukue? Umi iñangaipava'ekue ndive, ho'ava'ekue omano yvy ojeiko'ỹha rupi.
Ha máva rehépa Tupã oñe'ẽ me'ẽ ndoikéi chéne haguã ha'e opytu'uhápe? Umi iñe'ẽ rendu'ỹva'ekuére.
Ha upéicha, jahecha ndaikatúi hague oike, ndogueroviái haguére.
Upévare, jareko aja gueteri pe ñe'ẽ me'ẽ jaike haguã upe Tupã ome'ẽhape pytu'u, ñañangarekova'erã ani oime oike'ỹva.
Ñande niko ñahendu avei upe marandu porã, ha'ekuéra ohendu haguéicha. Ha chupekuéra mba'evépe naiporãiva'ekue ohendu, ndojoajúi rupi ijeroviápe umi iñe'ẽ renduva'ekue ndive.
Ñande jajeroviava'ekue katu jaike upe pytu'úpe, Tupã he'i hague: “Upévare añe'ẽ me'ẽ che pochyhápe, ndoikéi chéne haguã pe pytu'u ame'ẽháme.” Upéicharõ jepe, Tupã ojapopámava'ekue ojapova'erã ko yvy ojapo ramo guare.
Oime voi niko hína 7 araháre he'íva pe Ñandejára Ñe'ẽ: “Tupã opytu'u opa hembiapógui 7 arahápe.”
Ha oje'e jey pe Tupã kuatiápe: “Ndoikéi chéne hikuái che ame'ẽháme pytu'u.”
Ha tekotevẽ gueteri oime oikéva upe Tupã oporomombytu'uhápe. Naiñe'ẽ rendúigui niko ndoikéiva'ekue umi tenondete ohenduva'ekue pe marandu porã.
Upévare, Tupã omoĩ jey peteĩ ára, peteĩ “ára” ipyahúva, ha upéva ojapo oñe'ẽvo ñandéve pe ymaite David he'iva'ekue rupi Ñandejára Ñe'ẽme: “Ko'ágã pehendúrõ Tupã he'íva, ani pende py'a hatã.”
Josué omoinge rire umi Israel guápe upe Tupã oporomombytu'uhápe, ha'e noñe'ẽ véimava'erã mo'ã peteĩ ambue árare.
Aipórõ, opyta gueteri umi Tupã reheguávape guarã peteĩ Tupã oporomombytu'uha ojoguáva pe 7 araha, ha'e opytu'u hague.
Umi oikéva upe Tupã oporomombytu'uhápe niko, opytu'u hembiapógui, Tupã opytu'u haguéicha.
Ñañeha'ãva'erã, aipórõ, jaike haguã upe Tupã oporomombytu'uhápe, avave ani haguã ho'a umi oguerovia'ỹva'ekue rapykuéri.
Ñandejára Ñe'ẽ niko oikove ha ipu'aka. Hãimbeve kyse puku hãimbe jováivagui, ha ojasuru ñande py'a ha ñande espíritu ipypukuvehápe, ñande py'apy okañyvehápe, ha oipyguara ñane remiandu ha ñande py'a pota.
Ndaipóri okañýva Tupãgui, opa mba'e hesakã chupe, ha ohechapa ñane rembiapo.
Jesús, Tupã Ra'y, hína ñande Pa'i Guasu oikeva'ekue yvágape. Upévare akói ñane mbareteva'erã ñande jeroviápe.
Jesús, ñande Pa'i Guasu, ikatu ñande poriahurereko ñane kangyhápe, ha'e voi niko ojepy'a ra'ãva'ekue ñandéicha. Ha'e ndo guerekóinte mba'eveichagua angaipa.
Ñañemboja, aipórõ, jerovia reheve Tupã ñande rayhuetéva guapyhápe, ha'e ñande poriahurereko haguã ha ipy'a porãgui ha ñane pytyvõ haguã ñaikotevẽ jave.
Oimeraẽva pa'i guasu ojeporavo yvypóra apytégui, ha oñemoĩ omba'apo haguã yvypóra rehehápe Tupã renondépe, omoguahẽ haguã kuave'ẽmby ha mymbajuka yvypóra angaipáre.
Ha pe pa'i ikangýgui avei oimeraẽva yvypóraicha, ikatu oiporiahurereko umi oikuaa'ỹgui iñangaipáva ha heko porã'ỹvape.
Ha upe ha'e ikangýgui voi oikuave'ẽva'erã mymbajuka iñangaipáre, ha yvypórakuéra angaipa rehe avei.
Avave ndaikatúi oñemoĩvo ha'e voi pa'i guasúrõ. Tupã hína pe ombojeroviáva chupe upe mba'épe, ojapo haguéicha Aarón rehe.
Upéicha avei, Cristo noñemoĩriva'ekue ha'e voi Pa'i Guasu ramo. Tupã hína pe omoĩva'ekue chupe. He'i voi niko chupe: ““Nde ha'e che ra'y. Che romoñemoña ko árape.”
Ha he'i avei chupe Ñandejára Ñe'ẽme “Nde ha'e pa'i opa ára guarã Melquisedec chagua.”
Jesucristo, oĩ aja ko yvy ári, tesay ha heta jerure asýpe oñembo'eva'ekue Tupãme, ipu'akáva oipe'a haguã chupe manógui. Ha iñe'ẽ rendúgui Tupã ohendu chupe.
Aipórõ, Cristo, Tupã Ra'y ramo jepe, jehasa asýpe oikuaa mba'épa he'ise ñe'ẽ rendu.
Ha upéicha rupi heko porã añetémarõ, oiko chugui opa ára guarã pysyrõhára iñe'ẽ rendúva guivépe.
Ha Tupã omoĩ chupe Pa'i Guasu ramo, Melquisedec chagua.
Heta oime ja'eva'erã ko'ã mba'ére, hasýnte ñamyesakã porã haguã peẽme, pene mbeguégui peikuaa haguã.
Hetaite ára rire, peẽ mbo'eháramava'erã mo'ã. Upéva rangue, peikotevẽ oñemyesakã porã jey peẽme ko'ã mba'e Tupã rehegua asy'ỹvéva. Pene kangyete jey, ha tembi'u, pe'uva'erã kamby.
Ha umi oñemongarukáva kambýre, mitã kambúicha, ndaikatúi ohechakuaa hekopeguáva.
Tembi'u niko okakuaapávape guarã, umi omba'e recha kuaáva hekópe, ojepokuaámagui ohecha mba'épa iporã ha mba'épa ivai.
Aipórõ, jaha jahaveva'erã jakakuaapa peve. Ha jaheja jahávo ñande yképe, umi Cristo rehegua jaikuaava'ekue iñepyrũrã. Ani jajevy umi iñepyrũmbýpe jaikuaava'ekuépe, ku jajerovia ypy ramo guare Cristo rehe ha jaheja umi tembiapo ñande reraháva manóme,
umi mba'e jaikuaava'ekue ñemongarai rehegua, ñamoĩ ñande po umi ogueroviávare, omanóva jeikove jey ha ñembojovake tapia guarãva rehegua.
Ha upéicha jajapóne Tupã oipotárõ.
Umi ojehesape'ámava'ekue ha umi oñandúmava'ekue Tupã remime'ẽngue ha ohupytyva'ekue imba'erãva Espíritu Sántogui,
ha ohendúmava'ekue Tupã marandu porãite ha ára pyahu oútava pu'aka,
umíva ho'a jeýrõ, ndaikatu véima oñemopeteĩ Tupã ndive. Ha'ekuéra voi niko ohupi jeýma hína kurusúre Tupã Ra'ýpe, ha oheja oñeñembohory hese.
Ha'ete ku yvy hoy'úva ku ama guasuete ho'a ramo hi'ári. Kóga osẽ porã ramo, umi ipype omba'apóvape guarã, Tupã ohovasa chupekuéra.
Osẽ ramo ipype ñuatĩ ha ñana vai katu, naiporãi mba'everã. Tupã ojahéi hese, ha ipahávo ojehapy.
Ha péicha ñañe'ẽrõ jepe, che pehẽnguekuéra ahayhúva, jaikuaa porã peẽ pejejuhuha tape porãme, peẽ peñepysyrõma.
Tupã niko heko joja hína ha ndahesaráimo'ãi umi pejapova'ekuégui ha mborayhu pehechaukava'ekue chupe peipytyvõvo umi imba'évape, pejapoháicha gueteri peikóvo.
Ha hi'ãnte peteĩ-teĩ akói pehechauka pehóvo ipahaite peve upe akã raku upéva, oikopaite haguã opa peha'arõva.
Ndoroipotái peñemoate'ỹ, tapeiko uvei oiko haguéicha umi ojerovia ha oha'arõ kuaa rupi ohupytýva pe Tupã he'iva'ekue ome'ẽtaha.
Tupã ome'ẽ ramo guare iñe'ẽ Abrahámpe, oñe'ẽ me'ẽva'ekue ijehe voi, ndaipórigui ambue mba'e guasuvéva chugui.
Ha he'i: “He'ẽ, che heta rohovasáne ha ambohetáne ne ñemoñare.”
Abraham oha'arõ kuaava'ekue ha ohupyty pe Tupã oñe'ẽ me'ẽ hague chupe.
Yvypóra oñe'ẽ me'ẽrõ, ome'ẽ iñe'ẽ peteĩ chugui mba'e guasuvévare. Ha oimérõ oñe'ẽ me'ẽva, ndaipóri véima ja'eva'erã.
Ha néi, Tupã ohechaukaseva'ekue umi ohupytývape upe ha'e he'iva'ekue ome'ẽtaha, pe he'i haguéicha ojapotaha, ha nopyrũmo'ãiha iñe'ẽ me'ẽnguére. Upévare, omombarete upe mba'e oikuave'ẽva'ekue iñe'ẽ me'ẽme.
Mokõi mba'e oĩ ikatu'ỹva oñemoambue ha Tupã ijapu kuaa'ỹha: mba'e kuave'ẽ ha ñe'ẽ me'ẽ. Ko'ãva ñane mokyre'ỹ mbarete ñande jaikóvape jaheka Tupã pytyvõ ha jajeroviava'ekue pe mba'e ñaha'arõva rehe ha'e voi ome'ẽva'ekue ñandéve.
Upe mba'e ñaha'arõva niko imbarete, ku ty'ãi guasu várko jokoháicha. Pe mba'e ñaha'arõva ohasáma yvága rokẽ mboypýri.
Upépe Jesús oike ojapo haguã tape ñandéve guarã, Pa'i Guasu ramo, Melquisedec chagua.
Ko Melquisedec niko mburuvicha guasuva'ekue Salémpe ha Tupã Yvatetegua pa'i. Abraham ou jey ramo guare hína ñorãirõhágui, ohundipa rire umi mburuvicha guasúpe, Melquisedec osẽva'ekue huguãitĩvo ha ohovasa chupe.
Upérõ Abraham ome'ẽ chupe 10gui peteĩ opa mba'e oipe'ava'ekuégui ñorãirõháme. Tenondete tekotevẽ jaikuaa Melquisedec he'iseha “Mburuvicha guasu heko jojáva”, ha ojekuaa avei Salem ruvicha guasúrõ, he'iséva “py'a guapy ruvicha guasu”.
Ndojekuaái mba'eve itúva, isy ha ijypy kuerakuégui. Noñemombe'úi avei araka'épa oiko ypy ko yvy ári ha araka'épa omano. Ha upéicha, Tupã Ra'ýicha avei ha'eva'ekue pa'i tapia guarã.
Pehecha aipórõ mba'éichapa tuicha mba'e raka'e pe Melquisedec, ñande ypykue Abraham jepe ome'ẽ chupe peteĩ 10gui, opa oipe'ava'ekuégui ñorãirõháme mburuvicha guasukuéragui.
Moisés rembiapoukapy he'iháicha, pa'ikuéra Leví ñemoñaréva ikatu ojerure imba'erã 10gui peteĩ opa mba'e ojererekóvagui, jepevémo ra'e hogagua ha Abraham ñemoñare ha'ekuéraicha avei.
Ha Melquisedec, ndaha'éi ramo jepe Leví ñemoñare ojapyhy Abrahámgui, pe ohupytyva'ekue Tupã ñe'ẽ me'ẽ, 10gui peteĩ. Upéicha Melquisedec ohovasa Abrahámpe.
Ha avave ndaikatúi he'ívo oporohovasáva na mba'e guasuveiha pe ojehovasávagui.
Ko'ápe, ko ñande rekovépe, umi oipe'áva 10gui peteĩ imba'erã, yvypóra omanova'erãva, ha Ñandejára Ñe'ẽ katu imandu'a Melquisedec rehe, oikove ramo guáicha gueteri.
Ha ikatu oje'e, umi pa'i Leví ñemoñaréva, ha ko'ágã oipe'áva imba'erã 10gui peteĩ, ohepyme'ẽ hague avei Melquisedécpe Abraham rupive.
Ja'étarõ hekópe nunga niko, ako Melquisedec osẽrõ guare Abraham ruguãtĩvo, ha'e oguerahámava'ekue voi hetepýpe umi iñemoñare ne'ĩrava gueteri oiko ko yvy ári.
Israelgua maymáva oikuaa tembiapoukapy osẽ hague Leví rehegua pa'i rekógui. Jahechami, umi pa'i umíva ikatu rire omoĩ porã yvypórape, natekotevẽiva'erã mo'ã ambue pa'íre, ndaha'éiva Aarón reheguáva, Melquisedec chagua katu.
Oñemoambue ramo pa'i reko, oñemoambueva'erã avei tembiapoukapy.
Ha Jesús, omombe'uháicha Ñandejára Ñe'ẽ, ndaha'éiva'ekue Leví ñemoñare aty rehegua. Ha umíva apytégui nosẽiva'ekue mba'eveichagua pa'i.
Ojekuaa porã voi niko, Ñandejára Jesús osẽ hague Judá ñemoñare atýgui, ha Moisés nde'íriva'ekue mba'eve oñe'ẽ ramo guare pa'i rekóre.
Ha kóva hesakã porãve, pe pa'i pyahu oúva Melquisedec chagua ramo,
ndaha'éiva'ekue pa'i, jaháta ramo tembiapoukapýre yvypóra rembiapo kuénteva. Melquisedec pa'iva'ekue pe tekove opa'ỹva pu'aka rupi.
Tupã he'iva'ekue hese kóicha: “Nde ha'e pa'i tapia guarã, Melquisedec chagua.”
Ha upéicha, pe tembiapoukapy yma guare opa, ikangy ha oĩ rei.
Moisés rembiapoukapy nomoporã añetéi mba'eve, ha hendaguépe jareko peteĩ mba'e porãve ñaha'arõva, ñane mo'ãguĩva Tupãgui.
Ha Tupã omoañete upéva iñe'ẽ ome'ẽva'ekuépe. Umi ambue pa'i oñemoĩva'ekue mba'eveichagua ñe'ẽ me'ẽ'ỹre,
Ñandejára Jesús rehe katu oĩva'ekue ñe'ẽ me'ẽ. Ñandejára Ñe'ẽ voi he'i hese: “Ñandejára ome'ẽ iñe'ẽ ha nopyrũmo'ãi hese: ‘Nde ha'e pa'i tapia guarã.’”
Upéicha rupi, Jesús hína pe omoañetéva Tupã ñe'ẽ me'ẽ iporãvéva pe ijypykuépe guarégui.
Umi ambue pa'i hetava'ekue, omanógui ohóvo hikuái, hekovia manteva'erã jepi.
Jesús katu nomanói, upévare pe hembiapo pa'i ramogua natekotevẽi ohasa ambuépe.
Upévare Jesús ikatu oipysyrõ opa ára guarãma umi oñemoaguĩvape Tupãgui, oikove tapia rupi oñembo'e haguã Tupãme hesekuéra.
Aipórõ, Jesús hína pe Pa'i Guasu ñaikotevẽva. Ha'e niko imarangatu, ndaheko añái ha imarã'ỹva, mombyry tembiapo vaívagui ha oñemoĩ chupe yvateve yvágagui.
Ha'e ndaha'éi umi ambue Pa'i Guasúicha, omba'e jukava'erãva ha ára ko'ẽre oikuave'ẽva'erã hína iñangaipáre voi, ha upéi opavave angaipáre. Jesús oñekuave'ẽ ha'ete voi, peteĩ jevýnte ha tapia guarãma.
Moisés rembiapoukapy niko omoĩ Pa'i Guasu ramo yvypóra iporãmba'ỹvape. Ha Tupã ñe'ẽ me'ẽngue katu, oñeme'ẽva'ekue tembiapoukapy rire, omoĩ Pa'i Guasu ramo Ta'ýrape, iporã añetéva opa ára guarã.
Pe mba'e guasuvéva opa ja'éva apytépe niko, jarekoha peteĩ Pa'i Guasu ijojaha'ỹva, oĩva yvágape Tupã guapyha akatúape.
Ha omba'apo pa'i ramo Tupã rekohaitépe, omopu'ãva'ekue Tupã Ñandejára, ha ndaha'éi yvypóra.
Pa'i Guasukuéra oñemoĩ ogueraha haguã kuave'ẽmby ha mymbajuka, ha upévare tekotevẽ Jesucristo oguereko avei oikuave'ẽva'erã.
Ha'e oĩ rire ramo ko yvy ári, ndaha'éiva'erã mo'ã pa'i. Ko'ápe niko oĩma voi pa'i ogueraháva kuave'ẽmby Moisés rembiapoukapy he'iháicha.
Umíva umi pa'i ojapóva niko ta'ãngánte umi mba'e yvága pegua rovái. Ha jaikuaa umíva ta'ãnganteha, ñane mandu'águi Moisés ojapóta ramo guare Jotopa Róga, Tupã he'i hague chupe: “Ema'ẽ porã, ha ejapo opa mba'e ahechauka haguéicha ndéve yvytýpe.”
Pe ñande Pa'i Guasu katu, oñeme'ẽ hague peteĩ pa'i reko iporãvéva, oñe'ẽ ñande rehehápe oiko haguã peteĩ ñe'ẽ ñome'ẽ iporãvéva, oikuave'ẽva hetave mba'e porã.
Ñe'ẽ me'ẽ tenonde guare iporãmbaite rire, natekotevẽiva'erã mo'ã peteĩ ipyahúva.
Tupã katu ojuhu yvypórape ndaheko porãmbaiha, ha he'i: “Ñandejára he'i: ‘Oúne ára ajapotaha ñe'ẽ ñome'ẽ ipyahúva Israel ha Judá ndive.
Ko ñe'ẽ ñome'ẽ ndaha'emo'ãi pe túvakuéra ypy kuerakue ndive ajapova'ekueichagua, ipógui aipyhy ramo guare anohẽ haguã Egíptogui. Ha ha'ekuéra ndojapóigui ame'ẽ haguéicha chupekuéra che ñe'ẽ, aheja rei chupekuéra,’ péicha he'i Ñandejára.
Ñe'ẽ me'ẽ ajapótava Israel ndive umíva umi ára ohasa rire, kóvata, he'i Ñandejára: Che rembiapoukapy amoĩta iñapytu'ũmekuéra, ha ahaíta ipy'áre. Che ha'éta Tupã chupe guarã, ha ha'ekuéra che retãguáta.
Natekotevẽmo'ãvéima oñombo'e oñohetãguáva téra ojohogaguáva Ñandejárape oikuaa haguã. Opavave che kuaáta, michĩvéva guive tuichavéva peve.
Che aheja reíta chupekuéra heko añangueta, ha nachemandu'a mo'ãvéima iñangaipakuetáre.”
Tupã oñe'ẽ ramo peteĩ ñe'ẽ me'ẽ ipyahúvare, he'ise oguerekomaha itujáva ramo pe tenonde guare. Ha pe itujávape, sa'íma hembyve opaite haguã.
Ha néi, pe ñe'ẽ ome'ẽ tenonde guarépe niko oje'e mba'éichapa oñemomba'e guasuva'erã Tupãme, tupao yvy ári guápe.
Upe Tupã ñemomba'e guasuhápe, pe tenondegua hérava Jotopa Rógape oĩ umi tataindy renda ha pe mesa oñemoĩha umi mbuja oñemboykéva Tupãme guarã.
Okẽ mokõiha kupépe oĩ pe hérava Tupã Koty.
Upépe oĩ peteĩ altar óro guigua ojehapy haguã insiénso ha pe ñe'ẽ ñome'ẽ karameguã opáguionte ijapéva órogui. Upe karameguãme oĩ upe maná, ha oĩ avei Aarón pokoka, hokypava'ekue, ha umi mokõi itápe ojehai haguépe ñe'ẽ ñome'ẽ.
Pe karameguã ári oĩ umi Tupã remimbou ovevéva ra'ãnga, oikuaaukáva Tupã oĩha upépe, ha ipepópe omo'ãva pe karameguã mbotyha. Ko'ágã rupi natekotevẽi ñañe'ẽve umi mba'ére.
Ha péicha oĩmbágui opa mba'e, umi pa'i oike manterei pe koty tenonde guápe ojapo haguã ojapova'erã Tupã momba'e guasúvo.
Pe koty mokõihápe oike pe pa'i guasu mante, peteĩ jeyete peteĩ áñope. Ha oikévo, oguerahava'erã tymba ruguykue oikuave'ẽ haguã ijehe voi ha umi angaipa opavave ojapóva oikuaa'ỹre.
Kóva reheve Espíritu Santo oikuaauka ñandéve, pe koty tenondegua oĩ ramo gueteri, tupao rape ne'ĩraha ojepe'a.
Opa ko'ã mba'e, mba'e rechaukarã ko'ágã rupi guarã. Umi mba'e kuave'ẽ ha mymbajuka upépe oñeme'ẽva Tupãme, ndaikatúi omoporã añetévo ipy'apy, umi péicha omomba'e guasúvape Tupãme.
Ko'ãva niko hi'upyrã, mba'e oñemboy'úva ha umi mba'e ojejapóva ñemopotĩrã, tembiapoukapy ijapére reiguánteva, ha iporãva Tupã omoambuepa pevénte opa mba'e.
Cristo katu oúma ha ko'ágã ha'e hína pe Pa'i Guasu opa ára guarãma. Tupao ha'e omba'apohápe pa'i ramo tuichave ha iporã añeteve. Ndaha'éi yvypóra rembiapokue, he'ise, ndaha'eiha ko yvy arigua.
Cristo oike upe tupaópe, ndaha'e véima oikuave'ẽ haguã kavara ra'y ha vaka ra'y ruguykue. Peteĩ jevýnte oike, ha opa ára guarãma, ha upéicha rupi ñane pysyrõ tapia guarãma.
Añete niko pe kavara ra'y ha tóro ruguykue, ha pe vaka ra'y ojehapýva altar ári tanimbukue, oñeñohẽva umi ipotĩ'ỹvare, ikatu omboyke Tupãme guarã ha omopotĩ chupekuéra ijape guio rei.
Ha umi mba'e upéicharõ, pe Cristo ruguykue katu piko mba'eichaite peve iporãta. Espíritu opa ára guarã oikovéva rupi, Cristo imarã'ỹva oñekuave'ẽ Tupãme omano haguã. Ha pe huguy omopotĩ ñande py'apy umi mba'e ñande rerahávagui manóme, ikatu haguã ñamba'apo Tupã oikovévape guarã.
Upévare, Jesucristo rupi oiko pe ñe'ẽ me'ẽ ipyahúva. Imano reheve niko ha'e ombogue umi angaipa ojejapova'ekue pe ijypykuépe guare ñe'ẽ me'ẽ oime. Ha upévare ae, umi Tupã ohenóiva'ekue ohupyty umi mba'e opave'ỹva ha'e he'iva'ekue ome'ẽtaha chupekuéra.
Umi mba'e ohejáva oñeme'ẽ haguã ijararãme, ojekuaa porã raẽva'erã pe hejahare omanoha.
Mba'e ojehejáva ndaikatúi oñeme'ẽvo pe hejaha oikove aja, omano rire mante.
Upévare, pe ñe'ẽ me'ẽ ijypykue, ojejapova'ekue avei tuguy ñehẽ reheve.
Moisés oikuaaukava'ekue tembiapopukapy opavavépe. Upéi ohupi ovecha rague pytãva ha peteĩ ñana rakã, omyakỹ vaka ra'y ha kavara ra'y ruguýre ombojehe'a rire ýre, ha ohypýi pe kuatia oĩha tembiapoukapy ha opavavépe avei.
Upérõ he'i: “Kóva ha'e pe tuguy omoañetéva ñe'ẽ me'ẽ, Tupã he'iva'ekue ojejapo haguã peẽme guarã.”
Moisés ohypýi avei tuguýpe pe Tupao ha opa mba'e ojeporúva Tupã ñemomba'e guasuhápe.
Tembiapoukapy he'iháicha, haimete opa mba'e oñemopotĩ kuaa tuguýpe. Angaipa katu ndaikatúi ojeheja reívo, noñehẽi ramo tuguy.
Ha péicha tekotevẽva'ekue oñemopotĩ umi ta'ãngánteva yvága pegua rovái. Ha umi mba'e yvága peguáva voi katu, oikotevẽ mba'e kuave'ẽ iporãvéva umívagui.
Cristo ndoikéiva'ekue upe Tupao yvypóra rembiapokuépe, pe yvága pegua joguahántevape. Oike katu yvagaitépe, ko'ágã oĩháme Tupã renondépe oñembo'e ñande rehe.
Ha ndoikéi oñekuave'ẽ haguã ha'ete voi heta jey, ojapoháicha áño ohasávo jepi pa'i guasu oikéva Tupaópe oikuave'ẽvo tuguy imba'e'ỹva.
Upéicha rire avei, Cristo oikotevẽva'erã mo'ã omano heta jey oiko ypy guive ko yvy. Cristo katu, ko ára ipaha jave ohóvo, ou peteĩ jeyete ha tapia guarã, oikuave'ẽvo hekove voi ojeheja rei haguã yvypóra angaipa.
Opavave omanova'erã peteĩete jey ha upéi oñembojovakeva'erã.
Upéicha avei Cristo oikuave'ẽ hekove peteĩete jey oipe'a haguã heta angaipa. Upéi ha'e ou jeýta, ndaha'e véima angaipa rechávo, oipysyrõ haguã katu umi chupe oha'arõvape.
Moisés rembiapoukapy niko umi mba'e porã ouva'erã joguahánte, ha ndaha'éi pe ha'etéva voi. Upévare, upe tembiapoukapy máramo ndaikatúi omoporã añete umi oñemboja mantévape Tupã renondépe oikuave'ẽ haguã chupe mymbajuka jeýnte.
Upe tembiapoukapy ikatu rire añete omopotĩ chupekuéra angaipágui, noñeñandumo'ãvéima angaipa apoha ramo ha noikuave'ẽvéiva'erã upe mymbajuka.
Umi mymbajuka ojejapóva jepi áño ohasávo, iporã omomandu'a haguãnte chupekuéra iñangaipakuérare.
Umi tóro ha kavara ruguykue ndaikatúi omboguévo angaipa.
Upévare, Cristo oúvo ko yvy ári he'iva'ekue Tupãme: “Ndereipotái jejuka ha kuave'ẽmby, reme'ẽ uvei chéve che reterã.
Ndererohorýi mymbahapy térã kuave'ẽmby reheja rei haguã angaipa.”
Upérõ ha'eva'ekue: “Ápe aime, pe oje'eháicha che rehe kuatiápe, ajapo haguã ne rembipota, ha Tupã.”
Tenondete ha'e he'i, Tupãme nombohoryiha jejuka, mymbajuka ha mymbahapy ojeheja rei haguã angaipa, he'i ramo jepe tembiapoukapy upéicha ojejapo haguã.
Ha upéi he'ive: “Péina aju ajapóvo ne rembipota.” He'ise oipe'aha umi mymbajuka yma guare ha omoĩ hendaguépe peteĩ ipyahúva.
Tupã ñane mboykeva'ekue imba'erã, Jesucristo ojapo rupi hembipota oikuave'ẽvo hete voi ojejuka haguã peteĩete jey ha tapia guarãma.
Umi pa'i judío ko'ágã peve, ára ko'ẽre, umi mymbajuka jeýnte oikuave'ẽ jey-jey, ndaikatúi ramo jepe umíva ombogue angaipa.
Jesucristo katu oikuave'ẽ hekove opavave angaipa rehe peteĩete jey ha tapia guarã, ha upéi oguapy Tupã akatúape.
Upépe oĩ hína, Tupã omoĩ peve ipyenda ramo umi chupe ohayhu'ỹva.
Peteĩ oikuave'ẽme hekove peteĩ jeyete, ha'e omoporã añete tapia guarãma umi Tupãme guarã oñemboykeva'ekuépe.
Ha Espíritu Santo omoañete ñandéve upéva he'ívo:
“Ñe'ẽ me'ẽ ajapótava umi ára rire hendivekuéra, kóvata hína, he'i Ñandejára: Amoĩta che rembiapoukapy ipy'ápe kuatiápe guáicha iñapytu'ũme.
Ha nachemandu'a mo'ãvéima iñangaipakuérare ha heko añanguére.”
Aipórõ, umi angaipa ojeheja reipámarõ, natekotevẽ véima kuave'ẽmby angaipáre.
Che pehẽnguekuéra, ko'ágã ikatu jaike Tupaópe avave ñande joko'ỹre, Jesucristo ruguy rehe ae,
jahávo pe tekove rape pyahúre, omondoróvo pe poyvi sãingo Tupao pegua, he'iséva, hete voi.
Jareko peteĩ pa'i mba'e guasúva Tupã rógape.
Upévare, ñañembojava'erã Tupã rehe py'a porã ha jerovia mbaretépe, ipotĩ pyre ñande py'a mba'e vaígui ha ñande rete ojejohéi pyre y potĩme.
Jaiko mbaretéke, ñane kangy'ỹre, ñeha'arõ kuaápe ome'ẽva ñandéve ñande jerovia, Tupã ojapova'erãgui katuete oñe'ẽ me'ẽva'ekue ñandéve.
Jaheka mba'éichapa ikatu ñañopytyvõ jajoayhuve haguã ha hetave mba'e iporãva jajapo haguã.
Ani ndajajúi ñande atyhápe, oĩháicha ojapóva. Ñañomyakã raku uvei, ha ta upeichave ko'ágã hi'aguĩmava hína Ñandejára ára.
Ñane rembiapo vaínte ramo jaikóvo jajaposégui rei, pe añeteguáva jaikuaa rire, ndaipóri véima ñaikuave'ẽva'erã ñane angaipáre.
Pe ñembojovake jakyhyjeha ha pe tata rendy ohundipava'erã Tupã rayhu'ỹhakuérape mante opyta ñandéve.
Oimérõ iñe'ẽ rendu'ỹva Moisés rembiapoukapýpe ha oĩ ramo mokõi térã mbohapy hechahare omombe'úva, ojejuka ojeporiahurereko'ỹre.
Napeimo'ãipa peẽ ipohyivéne haguã pe ñenupã ojeruréva umi Tupã Ra'ýre opyrũva ha ojahéiva huguýre, ha umi oñe'ẽ vaíva Tupã Espíritu ohayhúva chupekuéra rehe? Upe tuguy niko hína pe omoañetéva ñe'ẽ me'ẽ ha upéva rupi ha'ekuéra oñemoboyke Tupãme guarã.
Jaikuaa Ñandejára he'i hague: “Chéve ija aporombojovakévo. Che ahepyme'ẽta.” Ha he'i avei: “Ñandejára ombojovakeva'erã hetã guápe.”
Mba'e jakyhyjeháko hína pe ja'a Tupã oikovéva pópe.
Pene mandu'a yma guarére, pejehesape ypy ramo guare, ha peropu'akava'ekue py'a mbaretépe jehasa asy oguerúva peẽme.
Pejeja'o ha peñenupãva'ekue opavave renondépe, ha upéi avei pemoirũva'ekue umi péicha ohasa asy ha oñenupãvape.
Peẽ peporiahurerekova'ekue umi yvyrakuápe oĩvape, ha vy'ápe avei peheja ojepe'a pende hegui perekóva, peikuaávo yvágape perekoha mba'e iporãvéva tapia guarãva.
Ani pehejátei ikangy pende hegui pende jerovia, upéva hetápe omyengoviáta peẽme.
Peẽ peikotevẽ pene mbarete jehasa asýpe, pejapo haguã Tupã rembipota, ha oñeme'ẽ peẽme upéicharõ pe ha'e he'iva'ekue ome'ẽtaha peẽme.
Ñandejára Ñe'ẽ niko he'i: “Pya'e, pya'etéma oúta pe ouva'erã, ndahi'aremo'ãvéima.
Heko jojáva ogueroviávare oikoveva'erã, ohórõ hapykuévo katu, ndarohorýi chéne.”
Ha ñande ndaha'éi umi ohóva hapykuévo rehegua, ñañenupã haguã. Ñande hína umi osẽva jejopy vaígui jajerovia rupi.
Jajerovia ramo, jaikuaa porã jahupytyha katuete pe ñaha'arõva, he'ise, jarovia añete ramo umi mba'e jahecha'ỹva.
Ñande ru ypy kuerakuépe Tupã ombojeroviava'ekue ojerovia haguére.
Jajerovia rupi jaikuaa Tupã ojapo hague iñe'ẽme opa oĩva, ha upéicha umi mba'e jahecháva, Tupã ojapova'ekue ojehecha'ỹva.
Ojerovia rupi, Abel oikuave'ẽ Tupãme iporãvéva pe Caín oikuave'ẽva'ekuégui. Ha upévare Tupã oguereko chupe heko jojáva ramo ha oguerohory ikuave'ẽmby. Aipórõ, omanómarõ jepe, Abel akói oñe'ẽ ijerovia rupi.
Ojerovia rupi, Henoc ojererahava'ekue yvágape omano'ỹre. Avave ndojuhuvéiva'ekue, oguerahágui Tupã. Ha Ñandejára Ñe'ẽ he'i, ojereraha mboyve, Henoc ombohory hague Tupãme.
Ndaikatúi ñambohorývo Tupãme jajerovia'ỹ ramo. Ñañemboja haguã Tupãre niko jaroviava'erã ha'e oikoveha ha omyengoviaha umi hendápe oguahẽsévape.
Ojerovia rupi, Noé, Tupã omomarandu ramo chupe oikova'erãha gueteri heta mba'e ojehecha'ỹva, iñe'ẽ rendu ha ojapo pe mbayru y pegua omano'ỹ haguã hogaguakuéra. Ha upe ijerovia rupi voi, Noé oinupã yvypórape ha Tupã ome'ẽ chupe teko joja ojehupytýva ojejerovia ramo.
Ojerovia rupi, Abraham, ohenóivo chupe Tupã, iñe'ẽ rendu ha osẽ oho haguã pe yvy chupe ome'ẽtavape. Ha osẽva'ekue pe oikohágui oikuaa'ỹre mamópa oho.
Ha ojerovia rupi, oiko mombyrygua ramo pe yvy Tupã oikuave'ẽva'ekuépe chupe. Oiko umi óga vakapípe, Isaac ha Jacob oiko haguéicha, ohupytyva'ekue avei upe Tupã he'iva'ekue ome'ẽtaha.
Ojerovia rupi, Abraham oha'arõva'ekue pe táva guasu opa ára guarãva, Tupã omopu'ãva'ekue.
Ojerovia rupi avei, ndaikatúi ramo jepe Sara imemby ha Abraham itujaetereíma, oñeme'ẽ chupe mbarete ita'ýra haguã, oguerovia rupi Tupã ojapotaha katuete he'i haguéicha.
Aipórõ Abraham, hi'ára guahẽ aguĩma ramo jepe, ou hetaiterei ita'ýra, mbyja oĩháicha yvate ha yguasu rembe'ýpe yvyku'i, ikatu'ỹvaicha ojepapa.
Opa ko'ã yvypóra omano ohupyty'ỹre umi mba'e Tupã he'iva'ekue ome'ẽtaha. Ha ojerovia rupi, ohecha hikuái mombyry guive ha omomaitei, ojehecha kuaávo ha'ekuéra mombyryguaha ohasáva ko yvy ári.
Ha umi péicha he'íva, oikuaauka porã oikoha gueteri oheka hikóni hetãrã.
Imandu'a rire hikuái pe yvy ohejava'ekue, ikatúnteva'erã mo'ã oho jey hikuái upépe.
Ha ha'ekuéra katu oipotava'ekue peteĩ tetã iporãvéva, he'ise, tetã yvága pegua. Upévare Tupã notĩri oiko haguã Itupãnguéra ramo. Oguereko niko chupekuéra guarã peteĩ táva guasu ombosako'íva.
Ojerovia rupi, Abraham, Tupã oipy'a ra'ãvo chupe, ohupi Isaácpe oikuave'ẽ haguã pe ta'ýra peteĩmi. Tupã ome'ẽ rire ramo jepe chupe iñe'ẽ,
he'i ramo “Isaac rupi ne ñemoñaréta.”
Abraham niko ohechakuaa Tupã ipu'akaha omoingove jey haguã omanova'ekuépe. Ha upévare Abraham oguereko jey ita'ýrape, ha upéva opyta mba'e rechaukaha ramo.
Ojerovia rupi, Isaac ome'ẽ iñe'ẽ ohovasataha Jacob ha Esaúpe upe rire guarãre.
Ojerovia rupi, Jacob, omanótama ramo hína ome'ẽ iñe'ẽ ohovasataha José ra'ykuéra peteĩ-teĩme, ha omomba'e guasu Tupãme, ojejokóvo ipokokáre.,
Ojerovia rupi, José, omanóvo, he'iva'ekue umi Israelgua osẽtaha kurive Egíptogui, ha oheja he'i mba'épa ojejapova'erã hetekuégui.
Ojerovia rupi, oiko ypývo ko yvy ári Moisés, itúva ha isy omokañy chupe mbohapy mes pukukue. Ohecha hikuái upe mitã iporãha, ha ndokyhyjéi pe mburuvicha guasúgui omoĩva'ekue ojejukapa haguã mitã michĩkuérape.
Ha ojerovia rupi, Moisés, okakuaapa riréma, ndoipotái ojeguereko chupe faraón rajy memby ramo.
Oipotave uvei tojerereko asy Tupã retãgua ndive ohasa porã rangue vy'a sapy'ami oguerúva angaipa reheve.
Tuichave mba'e chupe guarã ohasa asy pe Mesías rehe ñembohory, ohasa porã rangue Egipto mba'eta reheve. Oguereko iñakãme Tupã omyengoviataha chupe.
Ojerovia rupi, Moisés osẽ Egíptogui, okyhyje'ỹre mburuvicha guasu pochýgui. Ha oñemohatã pe ojaposévape ohecha ramo guáicha Tupã ojehecha'ỹvape.
Ojerovia rupi, Moisés ombyareteva'ekue Páskua ha ohypyika okẽnguéra tuguýpe, Tupã remimbou mano reruha opoko'ỹ haguã Israelguakuéra ra'y ypykuére.
Ojerovia rupi, Israelguakuéra ohasava'ekue pe Mar Rojo, yvy ikãva ramo guáicha. Ha upéi umi Egiptogua ojaposévo avei upéicha, omanomba yguýpe.
Ojejerovia rupi, ho'a korapy yvate ombojeréva Jericó, umi Israelgua oguata rire ijerére 7 ára pukukue.
Ha ojerovia rupi, Rahab, pe kuña reko vai, nomanói umi Tupãme iñe'ẽ rendu'ỹva ndive. Ha'e niko pe omoguahẽva'ekue torypápe umi Israelgua pyraguépe.
Mba'épa ha'evéta? Mbyky chéve ára añe'ẽ haguã Gedeón rehe, Barac, Sansón, Jefté, David, Samuel ha umi maranduhárare.
Ojerovia rupi omoĩ ipoguýpe heta tetã, oporomboheko joja, ohupyty hikuái pe Tupã ome'ẽ hague iñe'ẽ, omboty umi jaguarete juru,
ombogueva'ekue tata rendy ñarõ, ojehekýi kyse puku rãimbégui. Ikangy ramo jepe imbarete jey, ha ikatupyry ñorãirõháme, ha omoĩmba ipoguýpe umi hesekuéra ija'e'ỹvape.
Oĩva'ekue kuña omoguahẽ jeýva hogagua omanóva, oikove jeyva'ekue. Oimeva'ekue oheja'ỹva ojepoi chuguikuéra, ha oñeñemboharái hesekuéra omano meve, ha opu'ã jey haguã peteĩ jeikove iporãvévape.
Heta oimeva'ekue ohasáva ñembohory ha teju ruguái, ha ñeñapytĩ ha yvyrakua avei.
Heta ambue katu ojejuka itápe, oñembovo mbyte rupi térã ojejuka kyse pukúpe. Oime ápe ha pépe oikova'ekue, oñemonde ovecha ha kavara pirekuépente: imboriahu, ojejopy ha ojeguereko asy.
Ko'ã kuimba'e, ko yvy ári jepe ndaijáiva'ekue chupekuéra oiko. Oiko katuva'ekue hikuái ápe ha pépe, oikuaa'ỹre mamópa ohóta, umi yvy ojeiko'ỹháre, umi yvytýre ha umi itakua rupi.
Ha upéicharõ jepe, mavavéva ndohupytýiva'ekue umi mba'e Tupã he'iva'ekue ome'ẽtaha, tuicha ramo jepe pe ijeroviakuéra.
Tupã niko oguereko ipy'ápe ñandéve guarã peteĩ mba'e iporãvéva, ani haguã ñande rehe oñemomarangatu aveikuéra.
Upévare, ñande jarekógui heta yvypórape ñande jerére, ohechaukava'ekue ojeroviaha, jaheja ijyképe opa mba'e ñande jokóva ha angaipa ñanemo apañuáiva, ha jaipykúi py'a mbaretépe tape jarekóva ñane renonderãme.
Ñama'ẽna pe Jesús rehe, chugui ou ñandéve pe ñande jerovia ha ha'e pe omoporã añetéva. Jesús ogueropu'akava'ekue kurusu, otĩ'ỹre omanoha upéicha, oikuaa rupi pe jehasa asy rire oguerekotaha vy'a. Ha ko'ágã oguapy hína Tupã akatúape.
Aipórõ, pejepy'a mongetami Jesús rekovekuére, hetaite mba'e vai ohupytyva'ekue umi angaipa apohágui. Upévare, ani pene kane'õ ha pende py'a kangy.
Peẽ niko ne'ĩra gueteri peguahẽ mano meve peñorãirõhápe angaipa ndive,
ha pende resaráima Tupã oñemoñe'ẽ hague peẽme ta'ýrape ramo guáicha. He'i Ñandejára Ñe'ẽme: “Ani rejahéi, che ra'y, pe Tupã reko mbo'ére, ha ani nde py'a kangy nde ja'o haguére.
Tupã niko oheko mbo'e umi ohayhúvape, ha oinupã umi ta'ýraicha oguerekóvape.”
Peẽ niko pehasa asy hína pejeheko mbo'e haguã. Tupã pende rereko ta'ýra ramo guáicha. Oĩ nga'u piko túva oinupã'ỹva ita'ýrape?
Tupã napenderekombo'éi ramo, oheko mbo'eháicha ta'ýrakuérape, peẽ ndaha'éi aipórõ ta'ýra tee.
Upéi avei, ako ñane mitãrõ, ñande ru ñane reko mbo'emi, ha ñande jajapómi chupekuéra mba'e ramo. Mba'ére piko aipórõ nañañemoĩmo'ãi ñande ru yvága pegua poguýpe, jaikove añete haguã?
Ñande rukuéra ñane reko mbo'emi ko yvy ári, ko ñande rekove mbykymíme, iporãveháicha chupekuéra. Tupã katu, ñane reko mbo'e iporã añete haguã ñandéve, ñane momarangatu haguã ha'éicha.
Añetehápe niko, mba'eveichagua ñenupã naiporãi pe jahupyty jave, hasy katu. Ha jaikuaávo mba'épa he'ise, ogueru ñandéve py'a guapy ha ñane mboheko joja.
Aipórõ taimbarete jey pende po ikane'õva ha pene renypy'ã ikangýva,
ha peheka tape ivai'ỹva, okuera haguã umi ikarẽva ha ani osẽ tapégui.
Peñeha'ã peiko porã pende rapichakuéra ndive ha peiko imarangatúvaicha. Cháke marangatu'ỹre avave ndaikatúi chéne ohecha Ñandejárape.
Peñeha'ã opavave tohupyty Tupã pytyvõ, ani haguã avavégui oiko ku yvyra rapo iróvaicha, oporombyai ha oporojukáva.
Aníkena oime ojeitýva teko vaípe ha ojahéiva umi Tupãme oñemboykeva'ekuére. Upéva ojapova'ekue Esaú ome'ẽ ramo guare peteĩ ña'ẽmbe tembi'úre pe imba'erãva, itúva ra'y ypykue ramo.
Ha peẽ peikuaa mba'éichapa upe rire, oipotávo ohovasa chupe, itúva he'i chupe nahániri. Hasẽ heta ramo jepe, naipohã véima.
Peẽ napeñembojáiva'ekue, umi Israel guáicha, peteĩ mba'e ikatúvare ojepoko ha hendyva'ekue hína tatáicha, oĩhápe pytũ ha yvytu ratã.
Ha napehendúi avei pe turu pu ha Ñandejára Ñe'ẽ. Umi ohenduva'ekue upe ñe'ẽ, ojerure asyva'ekue anive haguã oñe'ẽ chupekuéra,
ndaikatúigui ogueropu'aka pe tembiapoukapy he'íva: “Omoĩva ipy pe yvytýpe, ojejukava'erã itápe térã kyse yvukúpe, taha'e jepe tymba ra'e.”
Ha oporomondýieterei rupi upe ojehecháva, Moisés voi he'i: “Aryrýi hína kyhyjégui.”
Peẽ katu, upéva rangue, peñemboja yvyty Sión rehe ha pe Tupã oikovéva táva guasúpe, Jerusalén yvágape guápe, ha hetaiterei Tupã remimbou oñembyatyhápe.
Ha avei umi Tupã ra'y aty tenondeguáre, hérakuéra oĩva yvágape. Peñemboja Tupãre, opavavépe mbojovakéva, ha umi yvypóra marangatu espíriture, Tupã omoporã añeteva'ekuére.
Peñemboja Jesús rendápe, oñe'ẽva ñande rehehápe ñe'ẽ ñome'ẽ pyahurã ha pe tuguy ñane mopotĩvare. Upéva niko ome'ẽta ñandéve tuichave mba'e Abel ruguykue ome'ẽvagui.
Upévare, pema'ẽke ani napehenduséi pe ñandéve oñe'ẽvape. Umi oñemboykeva'ekue Tupãgui, ha'e omomarandu ramo guare chupekuéra ko yvy ári, nokañýiva'ekue chugui. Ha ñandéma katu ndaikatúieteveva'erã ñakañy, ñame'ẽ ramo ñande atukupe pe yvága guive ñane momarandúvape.
Umíva umi árape, Ñandejára Ñe'ẽ omboryrýiva'ekue ko yvy, ko'ágã katu he'i: “Peteĩve jey amboryrýita, ndaha'éi yvy añónte, yvága katu avei.”
Oje'évo “peteĩve jey”, ojekuaa ojepe'ataha opa mba'e ojejapova'ekue, opyta haguã umi ikatu'ỹva omýi.
Tupã sãmbyhy oñeme'ẽva ñandéve ndaikatúi oñemomýivo. Ñame'ẽke ñande aguije upévare, ha ñamomba'e guasu Tupãme, ñesũháme ha ñembo'e asýpe, chupe omboryháicha.
Ñane Tupã niko, tata opa mba'e ombokusuguéva.
Pejoayhu tapia kena oñopehẽnguéicha.
Aníke pende resarái pende roryva'erãha umi pende rógape oguahẽva ndive. Upéicha oimeva'ekue, oikuaa'ỹre, omoguahẽvava'ekue Tupã remimboúpe.
Pene mandu'akena umi yvyrakuápe ojejopývare, peime ramo guáicha peẽ avei hendivekuéra. Pene mandu'a umi oñembohasa asyva'ekuére, peẽ avei ikatu pehasa upévare.
Opavave tomomba'e ñemenda, ha ani omyakãratĩ hembirekópe. Tupã ombojovakeva'erã umi heko ky'ávape ha umi oporomyakã ratĩvape.
Ani pehayhu viru. Pevy'a perekóvare. Tupã niko he'iva'ekue: “Araka'eve ndoroheja reiva'erãi.”
Aipórõ ikatu ja'e jeroviápe: “Ñandejára che pytyvõhára, ndakyhyjéi chéne. Mba'e piko ojapóta che rehe yvypóra?”
Pene mandu'áke umi Jesús iglésia sãmbyhyháre, ha umi omoguahẽva'ekue peẽme Tupã marandu. Pejepy'a mongetamína hekovekuéra kuére ha peñeha'ã peiko ha'ekuéra oiko haguéicha.
Jesucristo niko heko peteĩnte: kuehe, ko ára ha pe tapia guarã.
Ani peñemyakã raku tekombo'e iñambuévare ha ojekuaa'ỹva mba'épa. Iporãve ñamombarete ñande py'a Tupã mborayhúpe, jaiko rangue jajapo tembiapoukapy tembi'u rehegua. Umi mba'e umíva araka'eve naiporãiva'ekue avavépe.
Ñande jareko peteĩ altar, ha upépe ndaijái okaru haguã umi pa'i yma guare.
Pe pa'i guasu niko ogueraha tymba ruguy kuave'ẽmby ramo tupaópe angaipáre, ha umíva umi tymba retekue katu ojehapy okápe.
Upéicha avei, Jesús omano táva rokápe, omboyke haguã Tupãme guarã opavavépe huguy rupi.
Jaha, aipórõ, Jesús ndive okápe, ha jahasa avei pe ñemotĩ ha'e ohasava'ekue.
Ko yvy ári niko ndajarekói peteĩ táva guasu opytáva tapia guarã, jaha niko peteĩ táva guasu upe rire guarã rekávo.
Upévare ñamomba'e guasu tapiava'erã Tupãme Jesucristo rupi. Ko ñemomba'e guasu kóva hína pe jehasa asy ñaikuave'ẽva'erã. Jarohory jey-jey chupe!
Ani pende resarái pejapo haguã iporãva ha pemboja'o haguã pende rapichápe opa perekóva. Ko'ã mba'e hína pe Tupã oguerohorýva.
Pene ñe'ẽ rendúke umi Jesús iglésia sãmbyhyhárape ha peñemoĩ ipoguýpekuéra. Ha'ekuéra niko oñangareko pende rehe kane'õ'ỹre, oikuaágui omombe'uva'erãha Tupãme opa ojapova'ekue. Peñeha'ã taivevýi chupekuéra hembiapo, ani ipohýi. Peicha'ỹrõ, naiporãi chéne peẽme.
Peñembo'e ore rehe. Roikuaa porã niko ore py'apy naoremyangekoiriha, hi'ãgui oréve roiko porã opa mba'épe.
Rojerure peẽme tenondete peñembo'emi ore rehe, Tupã oheja haguã chéve pya'ete aime jey pene ndive.
Tupã, py'a guapy me'ẽha, omoingove jeyva'ekue Ñandejára Jesúspe, pe Ovecha Rerekua Guasu, huguýpe omoañeteva'ekue ñe'ẽ me'ẽ opave'ỹva,
ta pene momarangatu ha ta pene mbopy'a porã opa mba'épe, pejapo kuaa haguã hembipota. Ha'e tojapo ñande hegui oipotaháicha Jesucristo rupi. Toñemomba'e guasu Cristo opa ára. Amén.
Che pehẽnguekuéra, ajerure peẽme pehendu haguã py'a porãme ko'ã mba'e mbykymi ha'éva peẽme che kuatiápe.
Peikuaami ñane pehẽngue Timotéogui ojepoíma hague. Oguahẽ pya'e ramo, araháta che ndive ágã ahávo pohecha.
Pemomaitei umi pende aty sãmbyhyhárape ha opa umi Tupã mba'évape. Italiaguakuéra oguerahauka peẽme maitei.
Tupã tohekuavo ipytyvõ pende ári.
Ñandejára he'i jey chéve: Ehayhu peteĩ kuñáme iménape omyakã ratĩvape. Che ahayhu háicha Israel guápe, ha'ekuéra oñakãity ramo jepetupã mombyry guápe, ha ho'u pe tembi'u oñekuave'ẽva chupekuéra.
Upérõ che añemokuña 15 pláta pehẽngue, ha 300 kílo sevádare.
Ha ha'e chupe: “Are reikóta che mba'érõ. Ani che myakã ratĩ ha che noromyakãratĩmo'ãi.”
Israelgua, are oikóta huvicha'ỹre, nomymbajukamo'ãi ha ndaitupaomo'ãi. Nda ipa'i, ha ndoguerekomo'ãi tupã gua'u hóga pegua.
Upe rire, ou jeýta Israelgua ha ohekáta Tupã Ijárape, ha huvicha Davídpe. Umi ára pahápe ohekáta Ñandejárape ñesũháme, ha ohekáta umi mba'e porã ha'e ome'ẽva.
Pa'ikuérape hendúke kóva. Ehendu porãke Israel retãgua. Pejapysakáke peẽ mburuvicha guasu róga pegua. Peẽ hína umi peñembojovakétava. Peẽ voiva'ekue niko ñuhã Mispápe, ha peteĩ pyahayvyty Tabor ári ojepysóva,
ykua oñembohypýva Sitim ñúme. Upévare poinupãta.
Roikuaáko hína Israel, che hegui nerekañymo'ãi. Kuña reko vai oñeme'ẽháicha reñemongy'a.
Pende reko ky'águi ndaikatúi pejevy Tupã pende Jára rendápe. Pemomba'e guasúgui ta'ãnga rei ndapeikuaasevéi mba'eve Ñandejáragui.
Rejejapoetereígui nderepoiséi teko ky'águi. Nde reko añáre voi reñepysãnga. Ha peẽ rupi Judá jepe oñepysãnga.
Pende ovecha ha pende vakakuéra reheve pehóne che rekávo, ha ndapechejuhúi chéne, ajeímagui pende hegui.
Peẽ pejeíma che hegui, ijára ambuéma pende ra'y. Voi asyeténte peñehundíta opa pende yvy reheve.
Pembopúke turu ñorãirõrã Guibeápe, ha taipu trompéta Ramáme. Peporomomarandúke Bet-Avénpe, topu'ãmbáke Benjamingua.
Ha'éma peẽ Israel guápe mba'épa ojehúta peẽme. Peñehundíta ñenupãha árape.
Ñandejára he'i: Judagua ruvichakuéra Ndojoavýi umi hekope'ỹ ikokue ombojepysóvagui. Aitýta hesekuéra che pochy rendy.
Israel ojejopy vai. Ijyvy ndaha'e véima imba'e, akóinte oikoségui tupã gua'ukuéra rapykuéri.
Yso karúicha ahundíta Israélpe, ha karáchape ajaho'íta Judá.
Israel ohechávo mba'eichaite pevépa hasy, ha Judá ijaipaha, Israel oho Asíriape, ojerurévo pytyvõ huvicha guasúpe. Ha'e katu, ndaikatúi omonguera chupekuéra.
Jaguaretéicha andyrýta Israel ha Judáre. Che voi aipehe'ãmbáta chupekuéra, ha upéi aháta. Araháta chupekuéra ha ndaipórimo'ãi che hegui oipe'áva.
Ahejáta che retã guápe, ohecha kuaa peve hembiapo vai hague, ha upépe oúne che rekávo tuicha jepy'apýpe.
Pejupáke jajevy Ñandejára rendápe. Ha'e ñane mopẽmba, ha ha'e ñane monguera jeýta. Ha'e ñande kutuha ha'e ñane pohano jeýta.
Peteĩ sapy'aitépe ñane mohesãi jeýta. Ñane mopu'ãta jaiko haguã henondépe.
Ñañeha'ãke jaikuaa haguã Ñandejárape. Ha'e oúta ñane rendápe osẽháicha kuarahy, ha ama omohe'õháicha yvy, ára yvoty jave.
Ñandejára he'i: Israel, mba'épa ajapóta nde hegui? Judá, mba'épa ajapóta nde hegui? Peẽ niko che rayhu tatatĩna ha ysapy ko'ẽicha, pya'eterei ogue jeýva.
Upévare, pomyangu'iva'ekue maranduhára juru rupi, che ñe'ẽme pojuka. Che reko joja heñói tata rendýicha.
Che aipota pe che rayhu, ndaipotái mymbajuka., Che aipota pe che kuaa ndaipotái mymbahapy.
Peẽ che retãgua katu, Adán ojapo haguéicha, ndapejapói pe ha'éva. Ndapejepy'apýi che ñe'ẽre.
Galaad niko peteĩ táva oñembohaityha oporojukáva tuguýgui henyhẽva.
Pa'ikuéra upepegua mondaha atýra. Omoñuhã ohasávape, oporojuka ha ojapo iky'áva, Siquem rapépe.
Israélpe ahecha ivaietereíva. Kuña reko vai oñeme'ẽháicha, ha'e oñemongy'a.
Judá, ndéve ave amoĩma ára, roinupã rasy haguã.
Aipotárõ heko porãveche retã Israel,aipohanosérõ Efraínha Samaríape,ojekuaa hembiapo vaikueha iñañangue.Maymávante japúpeoñeme'ẽ,mondaháicha oikeumi óga rupi,ha tape rupi rei oporomonda.
Ndoikuaaséi mba'eve che aikuaárõ jepe iñañangue. Ko'ágã chupekuéra omongora umi hembiapokue, che resa renondépe oĩ mantéva.
Iñaña ha ijapúpe, che retãgua ombovy'a umi huvichápe.
Opa umíva oporomyakã ratĩ, tatakuápe ojogua, hendy rire herekua ndohatapyña véima, pe mbujarã ovu aja.
Ára oñemyakãngorãrõ mburuvicha guasu, mburuvichakuéra omonga'u ha omyakã tavyrai chupe ha ha'e ombohasa ipo umi hese oñembohorývape.
Ñemiháme ha'ekuéra oñemboja ipy'a katu hendy tatakuáicha Pyharérõ oke pe ipochykue, ko'ẽ vove katu hendy tatáicha.
Ha'ekuéra hendypa tatakuáicha, ha ohapy huvichakuérape. Ha huvicha guasukuéra péicha peteĩ-teĩ ho'a, peteĩ jepe ndaipóri che renóiva! Mombyrygua poguýpe Israel oñehundi.
Israel ojehe'a tetã mbombyryguáre, ha mbujape pyraípe ojogua.
Mombyrygua ho'upa imbaretekue, ha'e ohecha kuaa'ỹre, iñakãtĩmbáma, ha ndo hechakuaái.
Israel jejapo voi, opu'ã hese, ha upéicharõ jepe noñembojái Tupã Ijárare ha ndohekái chupe.
Israel ojogua peteĩ pykasu tavyraípe mba'eve ndohecha kuaáiva: ojerure pytyvõ Egíptope, ha upéi oho Asíriape.
Israelgua ári, ohohápente aitýta che pyaha, guyráicha ho'áta che ñuhãme. Iñañágui che pojáita hesekuéra.
Tojererekóke Israelgua, mombyry okañýgui che hegui! Oñehundíta, opu'ã haguére che rehe! Che aipe'ase chupekuéra ivaívagui, ha'ekuéra katu he'i che rehe japu.
Nacherenóiriva'ekue ojahe'o ramo hupápe. Trígo ha kaguy pyahúre ojekutupa, ha opu'ãmba che rehe.
Che aisãmbyhyva'ekue chupekuéra, amombarete ijyva, ha'ekuéra katu ojapose ivaíva che rehe,
oho tupã gua'u rapykuéri, ha'ete umi hu'y ikarẽmbáva, ikatu'ỹva oha'ãháme ojapi. Huvichakuéra kyse pukúpe ojejukáta, ijuru guasu haguére, upévare Egíptope ojepukáta hesekuéra.
Embopúke nde turu!Taguato guasúichaOjeitýma ivaívaÑandejára róga ári.Ha'ekuéra opyrũguiiñe'ẽ chéve ome'ẽva'ekuére.
Ha'ekuéra osapukái chéve: “Tupã ore Jára, ore ko Israelgua ha ndéve roikuaa!”.
Israelgua katu ndojapose véima iporãva. Hesekuéra ija'e'ỹva ijyvytúta hese.
Oiporavo huvicha guasurã, oporandu'ỹre chéve mba'eve, huvicharã omboguapy peteĩ che aipota'ỹva. Ipláta ha hi'órogui ojapo ta'ãnga rei ha umíva ohundíta chupekuéra.
Che mbojeguaru, Samaría, pe vaka ra'y remomba'e guasúva che pochy rendy nde rehe. Araka'e peve piko reñeme'ẽta añáme?
Ko vaka ra'y ra'ãnga Samaríagui oúva, ndaha'éi tupã. Yvypóra póguinte osẽ ha oñemyangu'ipáta.
Peñotỹgui yvytu, pemono'õta yvytu ratã. Pende kokue nome'ẽmo'ãi trígo, ha ome'ẽrõ, ho'úta mombyrygua. Israel, tetãnguéra rembi'u
Israel oñemokõma, ko'ágã ha'e tetãnguéra apytépe, ku mba'e ojeporu'ỹvaicha,
oho haguére Asíriape, vúrro saite ijuru atã vaicha. Efraín katu jopóipe ojogua ikuimba'erã.
Ome'ẽ ramo jepe tetãnguérape jopói, che amosarambíta chupekuéra ha ndaipórimo'ãvéi ijapytépekuéra mburuvicha, térã mburuvicha guasu.
Hetaiterei omopu'ã altar, iñangaipa haguãnte iporãva.
Chupe guarã ahaírõ jepe umi che remimbo'e, ha'e umívagui mba'eve ndoikuaaséi.
Ha'ekuéra oguerohory mymbajuka, so'ónte ho'use, che, opa mba'e Jára, katu ndavy'ái hendivekuéra, che mandu'áta umi iñañanguére, ha umívare ainupãta, Egíptope araha jeýta chupekuéra.
Israel omopu'ã óga guasu, ha Ijapoharégui hesarái, Judá omopu'ã heta táva mbarete, che katu amondóta chupe che rata, ohapypátava hóga guasukuéra.
Ani revy'a, Israel,ani repopo vy'águiumi ambue tetãicha,nde reiko kuña reko vaícha,rejeívo Tupã nde Járagui.Trígo oñemyangu'iha rupi,reipota oñeme'ẽ ndéve,nde reko vai repy.
Israelgua ndoguerekomo'ãi trígo térã kaguy, ikaguy pyahu ndohupytymo'ãi.
Efraín oho jeýta Egíptope, ha Asíriape ho'úta tembi'u ky'a. Ndoikomo'ãvéi Ñandejára retãme,
ndo'umo'ãi kaguy Ñandejára rérape ha nomymbajukamo'ãi chupe upépe. Pe mbuja ho'úva, vy'a'ỹ mbuja ta hína ha umi mbuja ho'úva iky'áta opytávo. Ho'úta upe mbuja ha ndaikatumo'ãi tupaópe ogueraha
Mba'épa pejapóta arete jave, pembyaretesérõ?
Ha'ekuéra noñehundimo'ãi, Egipto omoguahẽta chupekuéra, ha Ménfispe oñeñotỹta. Imba'eta plátagui oikóta pynondy, ha hekohágui ñuatĩndy.
Oguahẽma ñenupã ára, ha ñemyengovia ára! Israel oikuaáta oguahẽmaha. Peẽ peje: “Itavy niko pe maranduhára. Upe Ñandejára rérape oñe'ẽva, itarova.” Pene añáguinte upéva peje, pende py'aroetereígui.
Tupã omoĩ imaranduhára, mba'e rechahárarõ Efraínpe, peẽ katu pemõi haperãme ñuhã, tupaópe jepe pende py'aro hendive!
Pende tuju paitéma, Guibeápe ramo guaréicha. Ñandejára katu imandu'áta pende reko añáre, ha umívare pene nupãta.
Ñandejára he'i Israélpe ajuhúrõ guare avy'ava'ekue, ojejuhúvarõ guáicha parral yvy ojeiko'ỹháme. Pende ru ypykue, ígo pyahúichava'ekue che resa renondépe. Baal-Peórpe oguahẽvo katu, oñeme'ẽ tupã gua'úpe ha umi tupã gua'úicha avei iky'ávape oñeme'ẽ hikuái.
Pe Efraín yma guaréva ovevéta mombyry, ndaipórimo'ãvéima mitã upe tetãme, kuña hye guasúva ndojehechamo'ãi, avave naimembymo'ãvéi.
Perekórõ jepe pene memby aipe'a paitéta pende hegui, aheja'ỹre peteĩnte jepe. Pejererekóke ajeírõ pende hegui!
Ahecha Efraín oguerekoha imembykuérape tymba saite jukaha rembi'urãrõ. Oguenohẽ ojejuka haguã.
Ore Jára, eme'ẽke chupekuéra, pe reme'ẽva'erã! Eme'ẽ memby ryru memby'ỹre ha káma kamby'ỹre!
Ñandejára he'i: “Guilgálpe ojapo opa ivaíva, upépe añepyrũ ndacha'éi hesekuéra. Hembiapo vaígui, che rógagui amosẽta, ndahayhumo'ãvéima chupekuéra, opa huvichakuéra heko pu'ãgui.
Efraín ojekutupa, yvyra hapo pirúvape ojogua, ndahi'avéi. Imemby ramo jepe, ahejáta omano.”
Ko tetã ndoikuaaséi mba'eve Tupã che Járagui, upévare ha'e omosẽta chupekuéra, ha oikóta isarambi umi tetã rupi.
Israel ojogua parralhi'a hetávape,ha hetavérõ pe hi'a,hetave umi altar omopu'ãva,ijyvy iporãvérõ,iporãve umi ita mandu'arãtupã gua'úpe omopu'ãva.
Israel hova mokõi, ha ko'ágã iñangaipa hekoviáta chupe. Ñandejára ohundíta umi altar ha oitýta yvýre umi ita.
Ha ko'ágã ha'ekuéra he'íta: “Na ñande ruvicha véima, na ñamomba'éigui Ñandejárape. Mba'e piko ojapóta mburuvicha guasu ñande rehehápe?
Oñe'ẽ ha oñe'ẽ reíta mante, ome'ẽ reíta iñe'ẽ, ha oñoñe'ẽ me'ẽta tetã ambue ndive. Hekojoja ojoguáta mbói rembi'u, temitỹ pa'ũme okakuaáva.”
Umi Samariagua oryryipa, hasẽ joa oñehundígui Bet-Avénpe ivaka ra'y óro. Ojahe'o hese pa'ikuéra ha opavave, oguéma ijeroviaha,
Pe ivaka ra'y jepe Asíriape ojereraháta, mburuvicha guasúpe oñekuave'ẽ haguã. Upéicha Efraín otĩetereíta, Israel otĩta itupã gua'u reheve.
Ndojekuaamo'ãvéi Mburuvicha guasu Samariagua rapykuere, yvyra pehẽnguéicha ovevýiva pe.
Tupã gua'u tupaokuéra oñehundíta, iñangaipa haguépe Israelgua. Ijaltar ári okakuaáta ñuatĩ ha javorái, ha upepegua he'íta yvytykuérape: “Ore aho'íke!” Ha umi yvyty yvatépe: “Pe'áke ore ári.”
Ñandejára he'i: “Israel ndopoíri hembiapo vaígui, oñepyrũ guive iñangaipa Guibeápe. Oñemyatã heko añáme! Upévare Guibeápe ohupytýta ñorãirõ umi tekove añáme.
Ainupãta chupekuéra ainupãse vove. Israélre oko'íta tetãnguéra, ainupãvo chupe iñañaetereígui.
Efraínva'ekue tóro ra'y oñemomymba vaicha. Trígo omyangu'ívo ovy'áva. Ko'ágã amoĩ mba'e pohýi ijatúare, ojejokua haguã karrétare. Judá katu ojejokuáta yvy mbovoháre, ha Jacob yvy karãiháre.
Ha'eva'ekue chupekuéra: Peñotỹke tekojoja, ha pemono'õta mborayhu. Pembovóke pende yvy kóga pyahurã. Oguahẽma ára peheka haguã Ñandejárape, tove tou ha togueru peẽme ama oporope'áva jejopýgui.
Peẽ katu peñotỹ teko aña, ha pemono'õ tekojoja'ỹ, ha pe'u japu. Pende kárro ñarõre ha pene ñorãirõhára hetaitére, pejerovia haguére,
sarambi oikóta pende hegui, ha umi pende táva mbarete, oñehundipáta, mburuvicha guasu Salmán ohundi haguéicha Bet-Arbel oipetérõ guare yvýre sy imembykuéra reheve.
Peichaite avei ojehúta, peẽ Betel guápe pene añaetereígui. Mburuvicha guasu Israelgua omanóta upe ára iko'ẽvo”.
Umi mba'e Isaías Amós ra'y ohechava'ekue, Judá ha Jerusalén guigua, Judá ruvicha guasukuéra Ozías, Jotam, Ahaz ha Ezequías oisãmbyhy ramo guare.
Yvága ha yvy, pehendu ko he'íva Ñandejára: “Amongakuaa mitãnguéra tuichapa peve, ha'ekuéra katu opu'ã che rehe.
Guéi oikuaa ijárape ha vúrro ijára róga. Israel katu ndoikuaái, che retãgua ndohecha kuaái.”
Há, tekove ahẽ, vai memetégui pene renyhẽva. Mba'e vai apoha ñemoñare, itujupáva ra'yre! Pejeiva'ekue Ñandejáragui, peapo'i Imarangatúva Israel guápe, peñemomombyry chugui.
Peẽ pejetu'u ivaívare, pende retépe nahemby véima peñenupã haguã, kandu ha jekakuégui pene akã henyhẽte, pende kuepa ha pene kangypáma.
Pene pysã apỹigui pene akã mbyte peve, ndaipóri hesãiha pende rete; ñehunga, ñenupãngue ha ai huguypáva memete, avave oipohano'ỹ ha ojokua'ỹva, mba'eveichagua pohãme oipichy'ỹva.
Pene retãgui oiko yvy ojeiko'ỹha, pende távakuéra tata mante ohapy. Pende resa renondetépe, pende rayhu'ỹva oñemomba'e pende yvýre. Opa mba'e opyta mba'eve'ỹre, Sodoma oñehundi ramo guaréicha.
Ha pe táva guasu Sión opyta oga'i parraltýpe, ogaguy rei kokuerépe ha táva ñorãirõme oñemongorávape guáicha.
Tupã ipu'akapáva ndohejái rire mbovymi ore apytégui, ropytava'erã mo'ã Sodoma ha Gomórraicha.
Sodoma ruvichakuéra, pehendu Ñandejára ñe'ẽ, Tupã remimbo'ére pejapysaka, peẽ Gomorragua.
Ñandejára he'i: “Mba'e piko chéve pene mymbajuka. Che mbyajúma pende mymbahapy peikuave'ẽháme ovecha mácho ha pende tóro kyrakue, che mongueráima tóro ra'y ha kavara mácho ruguykue,
peju ramo peñemboja che rendápe. Máva piko ojerure peẽme pepyrũmba haguã che korapýre?
Anivéke peru kuave'ẽmby výro reíva, pene insiénso ryakuãngue nahetũséi. Jasy pyahu, pytu'u ára ha ñembyaty. Vy'a guasu oĩháme japu che mbopochy.
Che py'aite guive ndacha'éi pende jasy pyahu ha aretekuérare. Umívagui oiko mba'e pohýi, ha che mokane'õma.
Pende po pehupívo ñembo'épe, amboty che resa, ha peñembo'eve ramo jepe, nahendúi. Pende po tuguy omongy'apa.
Pejepohéi, peñemopotĩ! Peipe'a che renondégui pene rembiapo ahẽ! Anive pejapo ivaíva!
Pejeheko mbo'e pejapo haguã iporãva, peñeha'ã pejapo pe heko jojáva, peipytyvõ ojejopy vaívape, pembojovake hekópe tyre'ỹme, pesẽ kuña iména manóva rehehápe, oñeme'ẽ haguã chupe imba'éva.”
Upéi, he'i Ñandejára: “Peju ñañemongeta ko'ã mba'ére, ha pene angaipa pytãve ramo jepe, ahejáta morotĩ asy, ojogua ramo jepe poyvi oñembyape pytãitévape, morotĩ, mandyjúicha ahejáta.
Peñembopy'a peteĩ ramo pene ñe'ẽ rendu haguã, pe'úta iporãnguete yvy ome'ẽvagui.
Ha akóinte pejetu'u ramo ivaívare, katuete pemanóta ñorãirõme.” Ñandejára voi he'íma péicha.
Mba'éicha rupípa nde, táva jeroviaha, reju reiko kuña reko vai ramo! Yma nde rogagua heko joja ha oikóva hekópe, ko'ágã katu porojukahára meme umi oĩva.
Nde plátagui oiko hevorakue, ne kaguýgui oikóma y rei.
Nde ruvichakuéra heko pu'ã, ha tekove moñái rehe oñemoirũ. Opavave virúnte oipota ha oheka ñembopopegua. Tyre'ỹ ndive nda heko jojái, mba'evete chupekuéra kuña iména manóvape noñeme'ẽi ramo imba'éva.
Upévare Ñandejára ipu'akapáva, Upe Ipokatúva Israélpe, he'i kóicha: “Cháke! Añeñandukáta che rehe ija'e'ỹvape, che amyengoviáta chupekuéra hembiapokuére.
Che po nde rehe amopu'ãta, ahapypáta nde revorakue, romopotĩta opa nde ky'a kuégui.
Amoĩ jeýta nde pype mbojovakehára yma guaréicha, mbo'ehára iñepyrũrã oĩ haguéicha. Ajapo rire upéicha reñembohéra jeýta ‘Táva heko jojáva! Táva jeroviaha!’
Heko peguáva rupi Sión ojejoráta, teko joja rupi, hetãme ou jeýta;
amyangu'íta heko pu'ã ha iñangaipávape, ha umi che hegui ojeíva opáta.
Petĩta yvyra guasu perohoryetéva ha yvotyty pene mbovy'aitéva, pemomba'e guasu haguére.
Peẽtagui yvyra máta guasúicha hogue cha'ĩmbáva, ha yvotytýicha ndahi'iva.
Kuimba'e mbaretégui oikóta kapi'i, ha hembiapo kuégui tata rendy, mokõive okáita peteĩcha, ha ndaipóri chéne omboguéva.”
Isaías Amós ra'y ohechava'ekue, Judá ha Jerusalén guigua.
Ojehúta ára ko'ẽ ramo guápe: Yvyty oĩháme Ñandejára Róga, yvytykuéra ru'ãme opyta hatãta ha opaite yvytýgui ijyvatevéta. Opa tetã hese oñembyatýta.
Heta tetã he'íta oúvo: “Jaha jajupi Ñandejára yvytýpe, Israelgua Tupã Rógape, ohechaukáta ñandéve hape, ha hape rupi jaguatáta.” Sióngui osẽta Ñandejára rembiporavopy Jerusaléngui katu iñe'ẽ.
Tupã ombojovakéta tetãnguérape, joavy oĩva tetãnguéra rupi ha'e omoĩ porãta, umi tetã mombyryve oĩvape jepe. Kyse pukúgui ojejapóta yvy mbovoha, ha kyse yvukúgui machéte. Ndaipórimo'ãvéima ñorãirõ, avavépe noñembo'emo'ãi mba'éichapa oñorãirõva'erã
Néike, Jacob rogagua! Jaguata katu Ñandejára ohesapeha rupi!
Ndereikuaasevéi mba'eve ne retãgua Jacob ñemoñarégui, henyhẽ rupi filistéokuéraicha mba'e ñemi kuaahágui ha omanóva ãngue renoihágui, ha ojopopyhýgui tetã mombyrygua ndive.
Hetã henyhẽ óro, pláta ha mba'eta ijapyra'ỹvagui, henyhẽ kavajúgui ha hetaite kárro ñarõgui.
Hetã henyhẽ tupã gua'úgui! Ipógui osẽva renondépe ojayvy, ha ikuãme ojapóvape oñesũ pehẽ.
Yvypóra oñemokarapã, kuimba'e oñembokarape. Aníke reheja rei chupekuéra!
Eike umi ita kuápe, ejasuru yvy kuápe, Ñandejára ipochy etéva ha heko mimbipávagui ekañy, ha'e opu'ã ramo yvy omboryrýivo!
Umi ojejapóva itĩndýta; ha itĩ pu'ãva oñembokarapéta.
Ñandejára ñoite upe árape ohechaukáta tuichaha, Ñandejára ipu'akapáva árata hína upéva. Ha'e oñemoĩta umi itĩ pu'ãva rehe ha umi ojejapóvare, opa ojererovúva ha oñemboyvatévare,
opa Líbano pegua kuri'y yvatére, opa Basán pegua yvyra máta guasúre,
opa yvyty yvatére, opa yvy pu'ã ijyvatevévare,
opa óga yvatére, opa táva korarapy jere mbaretére,
opa Tarsis pegua várkokuérare, opa várko mba'etágui henyhẽvare.
Umi ojejapóva itĩndýta, itĩ pu'ãva oñembokarapéta, Ñandejára ñoite upe árape ohechaukáta tuichaha,
ha tupã gua'ukuéra ohundipáta.
Oikéta hikuái ita kuápe, ojasurúta yvy kuápe, Ñandejára ipochy etéva ha heko mimbipávagui okañýta, ha'e opu'ã ramo yvy omboryrýivo.
Upe árape yvypóra omombóta itupã gua'ukuéra, anguja ha mbopikuérape, umi tupã gua'u óro ha pláta, ha'e ojapova'ekue oñesũ haguã henondépe.
Ita pyko'ẽ rupi ojasurúta ha ita kua rupi oikéta, Ñandejára ipochy etéva ha heko mimbipávagui okañývo, ha'e opu'ã ramo yvy omboryrýivo.
Pejeheja yvypóragui, mba'eve guasu ikatu'ỹva ojapo. Yvypóra rekove niko tata peju rei.
Pema'ẽ porãke:Tupã Ñandejára ipu'akapávaoipe'a hína tembi'u reruha,mbuja ha y oipe'a hína chugui,
oipe'áta chugui ipy'a guasu ha oñorãirõ kuaáva, mbojovakeha ha maranduhára, mba'e ñemi kuaaha ha myakãhára,
mburuvicha ha poguasu, mbo'ehára, ha mba'e rechapyrã apoha, ha paje apoha.
Omoĩta huvicharã mitã rusu, mitã tavy oisãmbyhýta chupekuéra.
Opavave oikoséta mburuvichárõ, ipu'akase joáta ojuehe, maymáva ipu'akaséta iñirũre. Mitã rusu itujáva rehe opu'ãta, ha mboriahu ipoguasúva rehe.
Oĩta ityvýra rehe ipojáiva, ipehẽngue teévape he'íta: “nde niko nde ao, eiko ore ruvicha ramo, eisãmbyhy ñandéve ko tapere sarambikue.”
Ha'e katu upérõ he'íta: “Ndaikoséi pene pohãnohárõ, che rógape ndaipóri mbuja ha ao, ani pe che moĩ sãmbyhyhárõ.”
Ojero'a Jerusalén, Judá ho'a yvýre, iñe'ẽ ha hembiapópe ombopochýgui Ñandejárape, ha opu'ãgui heko mimbipávare.
Pe tova atã oiporúva hikuái, oñe'ẽ hesekuéra, Sodómape guáicha iñangaipa omombe'u, ndoguerotĩri ha ndoguerokañýi. Ha'ekuéra voi ogueru ivaíva hi'árikuéra!
Tovy'aite heko jojáva, oho porãta chupekuéra, hembiapo porãnguépe hyguãtãta!
Cháke iñañáva! Chupe oho vaíta, hembiapokuére chupe oñemyengoviáta!
Há, che retãgua! Mita'i umi ojopýva ne ndive, ha kuña ne sãmbyhy. Há, che retãgua! Umi ne sãmbyhýva, ojavyka ndéve nde rape, ne mokañy.
Ñandejára opu'ã oporombojovakévo, oñembo'y omohendávo tetãnguéra.
Ñandejára oporandu hembiapokue rehe myakãhára ha mburuvichakuérape. “Peẽ pehundipa umi parralty, pereko pende rógape mboriahúgui peipe'áva.
Ha mba'evete peẽme! Pepyrũmba che retã guáre, ha mboriahu rova pemyangu'i”, he'i Ñandejára ipu'akapáva.
He'i Ñandejára: “Pejejapoeterei Sión rajy, pehupi yvate pene akã, pema'ẽ ñembyesa'ipe, ha mbyky mimi perova pende guata, pende py jeguaka ipúrõ pehenduka haguã.
Ñandejára omyakã perõta Sión rajykuérape ha ohejáta opívo chupekuéra.”
Upérõ Ñandejára oipe'apáta chuguikuéra opa jeguaka, oiporúva ikupýre, iñakãre, ijajúri,
ha ipyapýre. Oipe'áta avei hova ñomiha,
iñakã rehegua, ipy rehegua jeguaka, ku'a jokuaha, mba'e ryakuã porã ryru, ta'ãnga jegua ijajurigua,
kuãirũ, namichãi tĩ rehegua,
ao jegua, ahoja, ao ajurigua, mba'e ryru sãingo,
ñane ra'ãnga rechaha, ao hepy, opaichagua akã rehegua jegua.
Mba'e ryakuã porã rangue oĩta katĩ, ku'a jokuaha porãme ombyekoviáta vakapi, áva apopẽ rangue oĩta akã perõ, ao jegua rangue, ao vosakue, kuña porã rangue kuña rova pere.
Ne kuimba'e ojejukáta kyse pukúpe, ne ñorãirõhakuéra ñorãirõháme omanóta.
Ne rokẽnguérape ojejahe'o joáta ha ao hũme oñeñemondéta, repytáta ne ñoite ha yvýpe reguapýta.
Ipojáita 7 kuñapeteĩ kuimba'ére he'ívo chupe: “Ore ro'úta mbujaha ore aópe roñemondéta.Nde rérantena torogueraha,eipe'a ore ñemotĩ.”
Upérõ, pe Ñandejára omoheñóitava, iporã ha omimbipáta, umi Israélpe oikovéva peguarã.
Umi opytáva Siónpe ha hembýva Jerusalénpe, oñembohérata marangatúva ha ojehaíta hérakuéra umi oikovéva apytépe.
Ñandejára ojohéi rire, Siongua kuñakuéra ky'akue, ha omopotĩ rire tuguy Jerusalén pegua, teko joja pytúpe ha yvytu akúpe opa ha'e mba'e ohapýta,
opa yvyty Sión jere kuévo, ha umi ñembyatyha rupi, Ñandejára ojapóta arakue, arai iñypytũva ha tata rendýpe pyharekue ohesapéta. Hi'ári, Ñandejára reko mimbipa
omo'ãta chupekuéra kuarahy aku, ama ha ára pochýgui.
Apurahéitache irũ tee rérape,purahéi ojapóvaiparralty peguarã.Che irũ tee oguerekoiparralty yvy porãme.
Oyvyjo'o, omopotĩ itágui, oñotỹ umi parral iporãvéva. Mbytépe omopu'ã óga yvate, omoĩ pype parral amiha, oha'arõ hi'a porãne haguã, ha tovéke hi'a hái.
Ha ko'ágã peẽ Jerusalengua, ha peẽ Judagua, pejemína chéve mávapa ojavy. Mba'épa ajapova'erã che parralty rehe ajapo'ỹva'ekue?
Che aha'arõ hi'a porãvo, mba'érepa hi'a hái?
Tamombe'u peẽme, upe che parralty rehe ajapótava. Aipe'áta imongoraha oñemopẽmba haguã, aitýta ikorarapy jere oñepyrũmba haguã hese.
Ahejáta kokueréicha, noñehakã'o ha noñemopotĩmo'ãi, ñuatĩ ha javoráigui henyhẽta, ha umi araípe ha'éta, ani haguã hi'ári omongy.
Ñandejára ipu'akapáva parralty, upéva hína Israel retã, hemitỹngue poravo pyre hína umi Judá pegua. Chuguikuéra oha'arõ teko joja, ha teko aña upe oĩva; oha'arõ teko johéi pyre, ha sapukái rasy mante oĩ.
Cháke peẽ, pembyatýva ógakuéra ojoykére, ha pende yvýpe yvy pembojoapýva, pene mba'epa peve upe oĩva, ha pepyta peẽ año upe tetãme!
Péicha che apysápe omoguahẽ iñe'ẽ Ñandejára ipu'akapáva: “Opytáta nandi heta óga, tuicha ha iporãva, ha umívape avave ndoikomo'ãi!
Mbohapy hectárea parralty, peteĩ kaguy ryrúnte omyenyhẽta, trígo ra'ỹi 10 vosakuégui, peteĩ vosánte omyenyhẽta.”
Cháke peẽ, ko'ẽ mboyve pepu'ãva peka'u haguã, ha pyhare pyte peve kaguýgui ndapepoíri!
Oĩ árpa ha mbarakapu, mimby ha tamborpu, heta osyry kaguy pende karu guasúpe, ha napema'ẽi Ñandejára ojapóvare, ndapeikuaaséi mba'eve hembiapokuégui.
Upévare, che retãgua ojereraháta tetã mombyrýpe oimo'ã'ỹhágui, mburuvichakuéra ñembyahýigui omanóta, ha tetãguára yuhéigui.
Tymba ñarõicha pe tyvy oipe'áta ijuru tuichaitéva, omokõ haguã tetãgua ha huvichakuérape vy'a mante ha ayvúpe oiko joáva.
Yvypóra oñembokarapéta, ha kuimba'e oñemokarapãta, ojejapóva oñemotĩndýta.
Ñandejára ipu'akapáva ohechauka ituichaha oporombojovakévo, Tupã marangatúva ohechauka heko marangatu ipo jojápe.
Távakuéra oñehundíta, ha itaperépe okarúta ovecha ha kavara.
Cháke peẽ, japúpe perotyryrýva pende reko aña ha pene rembiapo ahẽ, kárro ojererahaháicha!
Peẽ pejéva: “Tojapo pya'e kena Tupã upe he'íva ojapotaha jahecha haguã. Israélpe Imarangatúva tojapo mandi pe ojaposéva, jaikuaa haguã.”
Cháke peẽ, pejéva iporãha pe ivaíva, ha ivaiha upe iporãva, pejéva upe hendývare iñypytũha, ha iñypytũvare pejéva hendyha, iróvare pejéva he'ẽha, ha he'ẽva rehe iroha!
Cháke peẽ, peimo'ãva pene aranduha, pejéva pene akã porãha!
Cháke peẽ, kaguy je'úpe napenderasaháiva, ha pembojehe'a kuaaitéva opa mba'e oporomonga'úva!
Peẽ pepoíva virúre iñañávagui, ha hembiapo vai'ỹvagui ndapeikuaaséi mba'eve.
Upévare peñehundíta tata ohapyháicha kapi'i, ha ñana pirukue ombokusugue. Pende tujupáta yvyra rapóicha ha pende poty ku'ipáta yvy timbóicha. Ñandejára ipu'akapáva remimbo'e ndapeikuaaséi haguére, peapo'i haguére Tupãme, Israel pegua Imarangatúva.
Upévare Ñandejára ipochy hetãgua ndive, omopu'ã ipo hesekuéra ha oinupã. Yvytykuéra oryryipa, ha te'õnguekuéra isarambi ytýicha umi tapére, ha Ñandejára pochykue ndopíri, akóinte omopu'ã ipo.
Ñandejára omopu'ã ipoyvi veve, ha ituru ñe'ẽme tetã mombyry guápe ohenói, amoite yvy apýragui ombou. Pya'e ou ha oguahẽ sapy'a itépe.
Ijapytépe ndaipóri ikangýva térã ikane'õva, opáy porã'ỹva ha okéva ndaipóri avei, ndaipóri ndojeku'akua porãiva, ndaipóri osóva chugui isapatu sã.
Ihu'ykuéra hakua porã asýva, ha ihu'y poiha ikarapã porã, ikavajukuéra pysãpẽ hatã itáicha, ha ikárrokuéra iñakuã yvytu ratãicha.
Jaguaretéicha okororõ, ta'ýrakuéraicha ongururu, tymba saite rehe ojeity ramo, ogueraha hembi'urã, ha ndaikatúi avave ijurúgui oipe'a.
Upe ára Israel rehe y guasúicha okororõta. Yvy rehe oma'ẽta, ha ojuhúta pytũ ha py'a tarova, ha arai anambusu omoypytũva kuarahy.
Upe áño omano haguépe mburuvicha guasu Ozías, ahecha Ñandejárape guapyha ijyvatetereívape; ijahoja ruguái omyenyhẽ pe tupao.
Tekove tata rendýpe ojoguáva oĩ hi'ári ha peteĩ-teĩ, 6 ipepo. Mokõi ipepópe ojaho'i hova, mokõime hetyma, ha mokõi hembývape oveve.
Ha he'i joa ojupe: “Imarangatu, imarangatu, imarangatu Ñandejára ipu'akapáva; yvy tuichakue henyhẽ heko mimbipágui.”
Oñehendúvo ko'ã ñe'ẽ, tupao rokẽnguéra oryryipa ha pe tupao henyhẽ tatatĩgui.
Ha che ha'e: “Amanóta! Ahecha niko che resa tee rupi mburuvicha guasu Ñandejára ipu'akapávape ha che juru niko naipotĩri añe'ẽ haguã ha aiko tetãgua ijuru potĩ'ỹva apytépe.”
Upérõ peteĩva umi tekove tata rendýpe ojoguáva oveve che aimeha gotyo. Ipópe tatapỹi ohupiva'ekue altárgui,
omboja che juru rehe ha he'i chéve: “Péina kóva ojáma nde jurúre, ojepe'áma ne angaipa, ha umíva ojeheja reíma ndéve.”
Upérõ ahendu Ñandejára he'i ramo: “Mávapepa amondóta? Mávatapa ñane rembijokuái?” Che ha'e: “Ápe aime. Che jokuái chéve.”
Ha'e he'i: Tereho ere ko'ã mba'e ko tetã guápe: “Pehenduve ramo jepe, ndapeikuaamo'ãi pe oje'éva, ha pema'ẽve ramo jepe, ndapehechamo'ãi.”
Emyakã kuchu ko tetã guápe, emboty ijapysa ha ehesa jokua, ohendu'ỹ térã ohecha'ỹ haguã, ani upéi ohendu ha ohechakuaa mba'e, ha ojere hape vaígui ha aipohano jey mante chupekuéra.
Che ha'e chupe: “Araka'e peve piko péichata, che Jára?” Ha he'i chéve: “Umi táva oñehundipa peve, avave ndoikovéi ipypekuéra; ógakuéra opyta peve nandi, ha ñukuéra avave'ỹre.
Ñandejára omosẽ meve hetãgui opavavépe, ha opyta peve nandi upe tetã.
Ha opyta ramo jepe 10gui peteĩ, oñehundíta avei, oñekytĩ ramo guáicha yvyra guasu ha imatakuénte opyta.” Ha pe imatakuégui osẽta hoky oñemboykétava Ñandejárape guarã.
Cháke peẽ pemoĩvatembiapoukapy heko joja'ỹva,ha ndaikatúiva jaropu'aka,
na pende po jojáiva ikangýva ndive, ha napeme'ẽséi heko peguáva che retã megua mboriahúpe, pejopy iména manóva ndive, ha pemondáva ityre'ỹvagui!
Mba'épa pejapóta oñeporandu ramo peẽme pene rembiapokuére, ha pehechávo ou ramo peẽme mombyrýgui ñenupã pohýi? Moõpa pehóta pejerure pytyvõ? Moõpa pehejáta pene mba'eta?
Ndapeje rerahái ramo ñemokarapã ha jepokuahápe, ojejukáva ndive pe'áta. Opáichante Ñandejára ndaipochy poíri ha akóinte omopu'ã ipo.
“Cháke Asiria! Upéva hína yvyra aporonupã rasy haguã, che tukumbo, che pochy ramo!
Amondo ondyry haguã tetãgua ahẽre ha tetã che mbopochývare, omonda ha oipe'a haguã imba'eta, opyrũmba haguã hese tuju tapépe guáicha.
Asiria ruvicha guasu katu noimo'ãi upeichaha, ha ndapévai hína pe ha'e ohekáva. Ha'e oporohundisénte voi ha oipota imba'erã opa tetã.
He'i: ‘Opa mburuvicha oĩva che po guýpe, mburuvicha guasu meme.
Chéve guarã peteĩchante táva Calnó ha Carquemis, peteĩchante Hamat ha Arpad, Samaría ha Damasco.
Ainupã haguéicha tupã gua'ukuéra retã, ita'ãnga hetavéva Jerusalén ha Samaríagui,
péicha avei ajapova'ekue Samaría ha itupã gua'ukuérare, ha piko ndaikatumo'ãi ajapo Jerusalén ha ita'ãngakuérare?’”
Ñandejára ojapo rire opa mba'e ojapova'erã yvyty Sión ha Jerusalénpe, oinupãta hembiapokue rehe Asiria ruvicha guasu ojejapo etéva, ha ojererovu etévape.
He'i haguére: “Che pyapy mbaretépe ajapo, che arandu ha che akã porã rupi. Tetãnguéra rembe'y che arova, imba'eta rehe añemomba'e, kuimba'e py'a guasúicha mburuvicha guasukuéra amongúi.
Tetãnguéra mba'etápe apo'ẽ guyra raitýpe oñepo'ẽháicha, ha oñemondaháicha hupi'a, amonda yvy tuichakue. Ha ndaipóri avave ojepepo mbopu, ojejuru pe'a, térã ochiãva.”
Ojererovu nga'u piko hácha iporuhára renondépe, ojejapo nga'u piko serrúcho yvyra kytĩhára rovake? Yvyra ojejekoha piko hína pe omboguatáva iporuhápe, ko yvyránteva ha'e?
Upévare Ñandejára ipu'akapáva hesãivape ombohasýta, ha hetére omyendýta akãnundu.
Tupã marangatúva, Israel resapeha, tata rendy ramo oikóta. Peteĩ árape voi ohapy ha ombokusuguéta ñuatĩndy ha ijavorái oĩva tetã pýre.
Ika'aguy rovyũ ha ijyvotyty porãita, ijapyte guive ijape peve ombopirúta, ogueháicha ohóvo mbegue katu umi omano mbotáva,
ha imbovyetereítagui yvyra umi ka'aguýpe, mitã jepe ikatúta oipapa.
Upe árape umi mbovymi opytáva Israélpe, umi Jacob retãme hembýva gueteri, ndojekomo'ãvéima ihundiharére, ipy'aite guive uvei ojekóta Ñandejára, Israel pegua Imarangatúvare.
Peteĩ hembyre, Jacob rembyremi, ojevýta Tupã ipu'akapávape.
Heta ramo jepe ne retãgua, Israel, yvyku'i ra'ỹi yguasu rembe'ýpe guáicha, peteĩ hembyrénte ou jeýta. Oikóta katuete ñehundi ha upéva ndareimo'ãi.
Pe tetã tuichakue, Ñandejára ipu'akapáva ohundíta katuete.
Ñandejára ipu'akapáva he'i kóicha: “Che retãgua reikóva Siónpe, ani rekyhyje Asíriagui, yvyrápe ne nupã ramo jepe, ha omopu'ã ramo nde rehe yvyra ojejekoha, ojapo haguéicha Egipto.
Agãiténtema ainupãta, ha che pochy rendy ombokusuguéta chupekuéra.
Ñandejára ipu'akapáva oityvyróta hesekuéra itukumbo, Madiánpe oinupã ramo guaréicha, Horeb ita guasúpe, ha y guasúre yvyra omopu'ãta, Egíptope guaréicha.
Upe árape mba'e pohýi ojepe'áta nde apégui, ha nde atúagui ijopyha ojeíta.” Pe ondyrýva ou Rimón rupi,
Aiátpe oguahẽ, ohasa Migrón rupi, Micmáspe oheja imba'e pohýi,
yvyty pa'ũ rupi ohasa, Guébape ohasa pyhare. Ramá oñemondýieterei, Saúl pegua Guibeá okañy.
Esapukái hatã Bat-Galim! Ehendúke Laisa! Embohováike Anatot!
Madmená osẽ pya'e ha Guebimgua okañy.
Peteĩ ára Nóbpe oñemohenda haguã, upégui omongu'e ipo Sión gotyo, Jerusalén pegua yvyty.
Pema'ẽ! Ñandejára ipu'akapáva, ohakã'o mbarete yvyrakuéra; umi ijyvatevéva oikytĩ mbaite, umi ijyvatevéva, yvýre ho'a.
Ka'aguy iñypytũvéva, háchape oikytĩ ha ojeguaitéva Líbano ho'a.
Jesé rapóguiosẽta hoky pyahu,upégui heñóita.
Ñandejára espíritu hi'ári opytáta, arandu ha akã porã espíritu, ñemoñe'ẽ kuaa ha mbarete espíritu, mba'e kuaa ha Ñandejára mbyaje espíritu.
Opa mba'épe iñe'ẽ rendúta Ñandejárape, oporombojovake ramo, vaicha rehénte noma'ẽmo'ãi, ha pe oje'enteva nohendumo'ãi.
Ombojovakérõ ikangývape, teko joja oiporúta, ha imboriahúvape hekópe omohendáta. Imbaretesévape, oinupãta iñe'ẽme tukumbópe ramo guáicha, ha pe iñañávape ipytúpe ojukáta.
Teko jojáta iku'a jokuaha, ha teko jeroviaha humby ñuãha.
Aguara guasu ovecha ra'y ndive oikóta, jaguarete ha kavara ra'y ojoykére oñenóta, vaka ra'y ha león okarúta oñondive, ha mitã'íta herekua.
Vaka ha óso oikóta oñondive ha ta'ýrakuéra oñenóta ojoykére, guéicha avei león ho'úta kapi'i.
Mitã kambu oñemboharáita mbói chumbe kuára ári, ha mitãmi ikuápe opo'ẽta.
Ndaipórimo'ãi ñembyai térã sarambikue che yvyty marangatúpe, henyhẽtagui pe tetã Ñandejárape oikuaávagui, y omyenyhẽháicha yguasu.
Upe árape Jesé rapo, mba'e rechaukaha ramo opu'ãta tetãnguérape guarã. Tetãnguéra ohekáta upéva, ha omimbipáta hekoha.
Upe árape Ñandejára oipyso jeýta ipo, ogueru jey haguã hetãgua rembyre, opytava'ekue Asiria ha Egíptope, Patrós, Etiopía ha Elam, Sinar, Hamat ha yguasu pegua tetãnguérape.
Omopu'ãta mba'e rechaukaha tetãnguérape, Israélgui ojererahava'ekuépe ogueru jeýta, Judagua isarambívape ombyatýta, irundyve yvy apýragui omboúta.
Opáta Efraingua py'a rasy, Judá ndive ojopýva oñehundíta, Efraín ndaipy'a rasy mo'ãvéi Judá ndive, Judá nopu'ãmo'ãvéi Efraín rehe.
Kuarahy reike gotyo, mokõivéva ojepoíta filistéore ha kuarahy reike gotyo oikóvagui oipe'áta imba'eta. Ipo Edom ha Moab guáre oipysóta, Amongua ipo guýpe opytáta.
Egipto pegua yguasu Ñandejára ombohypáta, Ipo upepegua ysyrýre oipysóta, ha ipeju mbaretépe ojapóta chugui 7 ysyrymi, ha upe rupi sapatupe reheve ikatúta ojehasa.
Tape guasu oĩta hetãgua peguarã, Asíriape opytava'ekue. Egíptogui osẽ ramo guaréicha Israelgua.
Upe árape eréta: “Aguije, che Jára,nde pochyva'ekue niko añeteche ndive,ko'ágã katu nde pochy jeráma,ha che poriahurereko jeýma.”
Ha'e hína Tupã, jejopy vaígui che pe'áva, hese ajerovia ha ndakyhyjéi. Che Jára che mo'ã ha che mombarete, opa mba'e vaígui che pe'a.
Y penohẽta vy'a pópe, ha ivaívagui ñesẽ ykuágui pey'úta.
Upe árape pejéta: “Pembyaguije Ñandejárape, héra pehenói, Peikuaauka tetãnguérape imba'e mombe'upyrã, perosapukái héra jojaha'ỹ.
Pepurahéi Ñandejárape, ojapo haguére mba'e ndaijojaháiva, ha opa rupiete pemyerakuã.
Pesapukái vy'águi Siongua: Tuicha itégui pende apytépe Israelgua Imarangatúva!”
Isaías Amós ra'y he'i Babilóniare ko'ã mba'e ohechava'ekue:
Yvyty perõ ári pemopu'ã poyvi veve, pesapukái hatã peje poitývo chupekuéra, oike haguã mburuvichakuéra rokẽ rupi.
Ha'éma hembiaporã umi aiporavova'ekuépe, ambyatýma, umi che pochýrõ, oporojukávape, ha umi ovy'ávape che aporoity ramo yvýre.
Pehendu yvytýpe ayvu guasu, aty guasúpe ramo guáicha. Pehendu tetãnguéra osununúva, opa rupigua upépe oñembyatýva. Ñandejára ipu'akapáva, ohasa ohechávo oñembyatýva oñorãirõ haguã.
Tetã mombyrýgui ou umíva, yvága apýgui ha'ekuéra oguahẽ. Ñandejára hína upéva, ipochy rembiporu reheve oúva pe yvy ohundi haguã.
Pesapukái soro, Ñandejára ára hi'aguĩmagui. Ipu'akapáva itukumbo reheve oguahẽta.
Upépe opavave ikangy paitéta, ha ipy'a mirĩ joáta.
Kyhyje ha py'andýi ipojáita hesekuéra, imemby pota vaicha ojepokáta, oñemondýita ojuehe oma'ẽvo ha hovakuéra tatáicha hendypáta.
Oguahẽma Ñandejára ára, ára ñarõ, pochy guasu ha pochy rendýgui henyhẽva, ojapótava yvýgui yvy perõ, ha iñangaipávape ohundíta.
Mbyjakuéra ha mbyja atyeta, nahendymo'ãi, kuarahy iñypytũta osẽnguévo, jasy ndohesapemo'ãi.
Ñandejára he'i: Ainupãta yvypórape hembiapo vaikuére, ha iñañávape hembiapo ahẽre, itĩ pu'ãvape amotĩndýta, ha ijuru guasúvape amokirirĩta.
Yvypórakuérape órogui amopokãvéta, Ofir pegua órogui amombovyvéta.
Ambokachátagui yvága, ha amongu'étagui yvy hendágui. Ñandejára ipu'akapáva ipochyetereítagui ipochy rendyha árape.
Yvypóra ojoguáta guasu oñemuñáva, térã ovecha aty isarambíva, ha avave ombyaty'ỹva. Peteĩ-teĩ oho jeýta hetãme ha hóga okañýta.
Opa ojejuhúva ojekutúta, ha ojehupytýva ojejukáta.
Hesa renondetépe, ita'ýrakuéra yvýre ojepetéta, hógakuéra oñemondapáta, ha ikuñakuéra oñemomarãta.
Umi médo hesekuéra amopu'ãta, umíva, plátare ndojepy'apýi ha óro ndohecha ramói.
Mitã rusukuérape ihu'ýpe yvýre oitýta. Ndoporiahurerekomo'ãi mitã kambúpe, nombyasymo'ãi mitã ra'y.
Babilonia, tetãnguéra pegua ita jajái, caldéokuéra, ita jegua ha ijeroviaha, opytáta Sodoma ha Gomorra ahundi ramo guaréicha.
Opytáta yvy ojeiko'ỹvehápe guáicha, ndojeikomo'ãvéi pype araka'eve. Arabiagua ndopytamo'ãi upépe, ha umi ovecha rerekua nomombytu'umo'ãi hymbakuéra.
Mbarakaja saite upépe oikóta, urukure'águi henyhẽta itapere, ñandu guasu keháta ikotykuéra, ha kavara mácho upépe ovy'áta.
Jagua ñarõ saite ikoty guasúpe oguahúta, umi óga jegua vy'a rendague rupi oikóta aguara guasu. Babilóniape hi'ára hi'aguĩma, ndaheta véima umi ára opytáva chupe.
Ñandejára oiporiahurerekóta Jacob, oiporavo jeýta Israel ha omohenda jeýta ijyvy teépe. Mombyrygua oñembojáta hesekuéra ha oñemoirũta Jacob rogagua ndive.
Heta tetã omoirũta Israel guápe hetã meve, ha Israelgua oguerekóta chupekuéra hembiguái kuimba'éva ha kuñáva ramo Ñandejára yvýpe. Israelgua ogueraháta ipokuapy ipokua harépe, ha oguerekóta ipo guýpe ijára kuépe.
Ñandejára ne mombytu'u ramo nde vy'a'ỹgui, ne rembiasa asy ha tembiguái ramo reiko haguégui,
repurahéita Babilonia ruvicha guasúre, reñembohorývo hese péicha: “Pema'ẽmi mba'épepa opa mburuvicha jero! Pehechami mba'épa oiko chugui!
Ñandejára omopẽ iñañáva pokatu, omyangu'i mburuvicha ahẽ popegua yvyra.
Ha'e oinupã pochýva opa tetãme ha ombyepoti mantéva chupekuéra, pochy rendýpe opyrũmbáva tetãnguérare, ha omuñáva ome'ẽ'ỹre jurujái.
Yvy tuichakue oiko py'a guapýpe ha kyhyje'ỹre, ha osapukái vy'águi.
Líbano pegua kuri'y ha kuri'y, ovy'a joa reñehundi haguére, ha he'i hikuái: ‘Rekúi guive, ndaipóri véima ore kytĩva.’
Yvy guýpe oiko ayvu guasu, omanova'ekue apytépe ha osẽ joa ne moguahẽvo. Omanóva ãngue opáy joa, umi tetã ruvichakue osẽ ne ruguãitĩvo, iguapyhágui opu'ã joa.
Oĩ haguéicha he'i ndéve: ‘Nde avei reju ne kangypa, oréichante avei.
Ápe ou opa nde jejapo, ne mba'epu ha ne mbarakapu, ápe yso rupápe reñenóta, ha sevo'i meméta nde ahoja.’
Mba'éicha rupi piko yvágagui re'a mbyja ko'ẽ! Ne mona hikuái yvýre, tetãnguéra rehe nde pu'akámiva.
Eréva nde jupe nde py'a pýpe: ‘Yvága peve voi ajupíta, ha Tupã mbyja ári che guapyha amoĩta, amoite mombyry yvate gotyope aguapýta, upe yvyty tupãnguéra ijatyhápe.
Ajupíta umi arai ijyvatevéva ári. Chéta hína upe Yvatete guáicha.’
Ipahápe katu reguejy omanóva retãme, amoite hugua hypyvehápe!
Nde recháva ijurujái oma'ẽvo nde rehe, ha he'i joa hikuái: ‘Kóva piko hína pe omboryrýiva'ekue yvy, ohundíva tetãnguéra,
yvy ohejava'ekue iperõmbaite, távakuéra katu oitypa ha umi omosãva'ekuégui ndopoíri?’
Opa tetã ruvichakuéra peteĩ-teĩ opytu'u, ityvy ojeguapávape.
Nde katu reñerenohẽ yty ky'áicha nde tyvýgui, ha reñemombo pe yvy kuápe, te'õngue oñepyrũmbáva apytépe, itápe ojejatýva.
Nereñeñotỹmo'ãi tetãnguéra ruvicháicha, rehundi haguére ne retã ha rejuka ne retã guápe. Tekove ahẽ ñemoñare opytáta tesaráipe.
Peñembosako'íke pejuka haguã ta'ýrakuérape, itúva porojukakuére, anive haguã oñembojára yvy imba'e'ỹvare, ha omyenyhẽ itávakuéragui yvy tuichakue.”
Ñandejára ipu'akapáva he'i: “Apu'ãta hesekuéra ha ahapo'óta Babilóniagui, héra, chugui hembýva, ta'ýra ha iñemoñare.
Ajapóta chugui kui'ĩ raity ha karugua, aitypeíta ñehundi typychápe.” Ñandejára ipu'akapáva he'i péicha.
Ñandejára ipu'akapáva ome'ẽ ijehe iñe'ẽ: “Upe ha'eva'ekue oikóta katuete.
Asíriokuérape ahundíta che retãme, hesekuéra apyrũmbáta che yvytýpe. Che retã guágui ojejopyha aipe'áta, noñakãmbymo'ãvéima ijati'ýre.
Ha'éma pe yvy tuichakuére ajapótava, che po tetãnguéra rehe amopu'ãma.”
Ñandejára ipu'akapáva he'íma iñe'ẽ, ha oñemoĩva'erã hese ndaipóri. Ha'e oipysóma hína ipo, ombogueviva'erã chupe ndaipóri.Pe áño omano haguépe mburuvicha guasu Ahaz, Isaías he'i ko marandu:
Ani revy'a, filistéo retã, oso haguére tukumbo ne mbyepotíva, cháke mbóigui osẽta hína mbói, ha upévagui teju jagua ovevéva.
Mboriahu oguerekóta iñúme kapi'i ijovechakuérape guarã, ha umi mba'eve oguereko'ỹva, py'a guapýpe opytu'úta. Che katu umi nde rehegua ajukáta ñembyahýigui, ha umi mbovymi opytáva ajukáta avei.
Pejahe'o soróke, filistéo távakuéra, pesapukái rasýke ha kyhyjégui peryrýi! Cháke yvate gotyogui ou ñorãirõhára tatatĩcha, ha ndaipóri osẽva ipa'ũgui.
Mba'épa oje'éta pe tetã remimboúpe? Ñandejára omopu'ã hague Sión, ha upépe okañýta hetã megua mboriahukuéra.
Moab rehe he'íva:Upe pyhare oñendyry haguépeAr rehe,Moab oñehundi;upe pyhare oñendyry haguépeQuir rehe,Moab oñehundi.
Umi Dibongua ojupi hasẽ haguã, umi ijyvateha rupi, Moab ojahe'o oñehundi haguére Nebo ha Medeba. Maymáva oñemyakã perõ, ha oñemohendyva perõ.
Umi tape rupi ojehecha ao vosa kuépe oñemondéva, óga pepo ári ojesapukái rasy. Korapy guasu rupi maymáva ojahe'o, ha hesaýpe ojahu.
Hesbón ha Elalé ojerure pytyvõ, Jahas peve oñehendu isapukái. Upévare okyhyje Moabgua ñorãirõhára, ha tuicha oñemondýi.
Moab peguarã che py'a ojerure pytyvõ upe pegua osẽ okañy, Sóar ha Eglat-Selisiya peve. Luhit gotyo hasẽ ojupívo, Horonaim rape rupi osapukái rasy ohóvo.
Nimrim pegua ykuakuéra hypa joa, ñúme kapi'i hesa'yjupa, yvyra máta ipirupa, peteĩ hogue rovyũnte jepe ndopytavéi.
Upévare maymáva ombyaty imba'eta, ha ogueraha ysyry Yvyra Puku mboypýri.
Sapukái oñehendu Moab rembe'y jerekuévo, jahe'o katu oguahẽ Eglaim ha Beer-Elim peve.
Dimón ykua tuguýgui henyhẽ ramo jepe, ivaivéva gueteri hese amondóta. Jaguarete ojukáta Moábgui okañývape ha opa ipype opytávape.
Perahauka ovecha ra'ytetã ruvichápe,ita guasu oĩvayvy ojeiko'ỹha guive,Sión yvyty peve.
Umi Moabgua oñembyatýva ysyry Arnón rupi ohasaha haguã, ojogua guyrakuéra oñemondýiva ha haitýgui osẽ joávape.
He'i hikuái Siónpe: “Ere oréve mba'éichapa ore mo'ãta, esẽ ore rehehápe. Ne kuarahy'ã eipyso ore ári yvyra rakãicha asaje pyte, emokañy oñemosẽvape ojejuhu'ỹ haguã rupi.
Ehejána tokañy nde pype, umi Moabgua oñemuñáva. Emo'ã kena ihundiharãgui.” Jejopy vai opa vove, ñehundi ohasa rire, oho rire upe ondyrývare,
peteĩ David ñemoñare ipojáita tetã sãre, oguapy hatãta ha py'a porãme oisãmbyhýta. Ha'éta mbojovakeha ipo jojáva, ome'ẽta maymávape imba'éva, ha teko joja pya'e omoguahẽta.
Ñahendu mba'eichaite pevépa Moab ojejapo, itĩ pu'ãeterei! Ojererovu, oporoapo'i ha ipochyeterei, heta oporoja'o ha oñe'ẽ rei!
Upévare Moabgua maymáva, hetãre toguahu. Quir-Haréset pegua tembi'úre imandu'ávo, ipyahẽ ha ikuepaite hikuái!
Hesbón pegua kokue ha Sibmá parralty ipirupa, po guasukuéra omopẽmba. Hakãnguéra Jazer peve ohupytyva'ekue, yvy ojeiko'ỹha rupi ojepyso, ha yguasu mboypýri ohasava'ekue.
Upévare, Sibmá parralty, che rasẽta hasẽháicha Jazer, che resaýpe rombojahúta, Hesbón ha Elalé, nde parral ha nde kóga mono'õ aja noñehenduvéigui purahéi rory.
Ayvu ha vy'a ne ñúgui ojeíma, noñehenduvéi sapukái rory, ha parraltýpe opáma purahéi. Noñeñami véima parral'a, kaguy ndoiko véima, ndaipóri véima jepuka.
Árpa sãicha otytýi che py'a, Moab ha Quir-Haréset rehe.
Moab ohove ramo jepe ijyvateha rupi, ha oñembo'e ramo ikane'õ meve, ohove ramo jepe itupaópe oñembo'e, mba'eve ndohupytymo'ãi.
Ko'ãva hína umi ñe'ẽ Ñandejára he'iva'ekue yma Moab rehe.
Ko'ágã katu he'i Ñandejára: Ohasa rire mbohapy áño, oipapaháicha mba'apohára hembiapo kuégui okarúva, yvýre ojeitýta Moab reko yvate, ha'ekuéra hetaite ramo jepe. Ha umi hembýva ndaha'emo'ãi mba'eve.
Damasco rehe he'íva: Damasco ndaha'emo'ãvéima táva,taperétante.
Ndojeikomo'ãvéima ipype oikóta chugui ñu, mymbakuéra upépe okarúta avave omondyi'ỹre.
Efraín, Israel jeroviaha, ndoguerekomo'ãvéima táva mbarete, upéicha avei Damasco, upe Síriagui hembýva, ndaha'emo'ãvéima tetã, he'i Ñandejára ipu'akapáva.
Upe árape Jacob imba'e rereko hetava'ekue, oñepyrũta imboriahu, ndaikyramo'ãvéima ha oñepyrũta ipiru.
Opytáta, opytaháicha trígo oñemono'õ rire, térã ojejykýi rire Refaim ñúme,
ha mbovymínte ityguépe opyta. Térã olívo oñenupãrõ guáicha yvyrápe ha mokõi térã mbohapy hi'a hu'ãme opyta, hakãre katu irundy térã sínko. Péicha he'i Tupã Israel Jára.
Upe ára yvypóra oma'ẽta Ijapo harére ha oma'ẽta Imarangatúva Israelguáre,
ha noma'ẽmo'ãvéima altarkuérare térã ita ñembo'y ha yvyra poguasúre oñemboykéva tupãnguérape, ipópe ojapova'ekue.
Upe árape umi táva mbarete ojehejáta oheja haguéicha hevéo ha amorréo itávakuéra, okyhyje rupi Israel guágui. Oikóta chuguikuéra yvy ojeiko'ỹha,
reñembyesarái haguére Tupãgui nde pe'ava'ekue jejopy vaígui, nanemandu'ái haguére ha'e ne mo'ãha ivaívagui. Upéva rangue, remomba'e guasu haguã tupã mombyry guápe reñotỹ yvotyty ne porãva,
upe árape voi heñóiva, ha ára ambuépe ipoty. Ha pe ñemitỹngue opáta, mba'asy guasu árape ha pe mba'asy naipohãmo'ãi.
Pehendu hyapu ramo tetãnguéra, yguasu okororõháicha! Tetãnguéra umi okororõva, y pu'ã okororõháicha.
Ha Tupã oja'órõ chupekuéra, mombyry okañy hikuái yvytu omboveveháicha yvytýre kapi'i, térã yvytu ratã oguerahaháicha ñuatĩ.
Ipochyeterei vaicha ka'arúvo, ko'ẽ mboyve guarã katu ndojekuaa véima hapykuere. Upéicha ogue reíta umi ñande rehe ondyrýva, upéicha opáta umi ñane rundíva.
Cháke upe tetãpepo ryapu oñehenduhápe,oĩva Etiopía peguaysyry mboypýri.
Nilo rupi omboúva hembijokuái piri guigua kanóape! Pya'éke tapeho ñe'ẽ rerahaha, pene akuãva, tetãgua ipuku ha ipire hũva rendápe, opa rupi ojekyhyjeha, tetãgua mbarete ha itĩ atãva, oikóva hi'y hetahápe.
Opa peẽ yvypóra pehecháke opu'ã ramo mba'e rechaukaha yvyty ári, ha pehendu ipúrõ trompéta.
Ñandejára he'i chéve: “Aimeha guive ama'ẽ ajepy'apy'ỹre, ára haku pegua kuarahýicha, ñemono'õ ára pegua arai morotĩcha.
Ipoty rire umi parralty, pe yvoty hi'a rire, ha oguahẽ mboyve mono'õ ára, umi hakã, kysépe oñekytĩta, ha upégui ojepe'áta.
Opa mba'e ojehejáta yvytýpe, yryvu rembi'urã, ha tymba ñarõ ho'u haguã. Guyrakuéra upépe ohasáta ára haku aja, ha ára ro'y aja tymba saite upépe opytáta.”
Umi árape oguerúta hikuái Ñandejára ipu'akapávape, mba'e kuave'ẽ oguerukáva tetãgua ipuku ha ipire hũva, opa rupi ojekyhyjeha, tetãgua imbarete ha itĩ atã, oikóva hi'y hetahápe. Oguerúta hikuái yvyty Siónpe, Ñandejára ipu'akapáva réra oñehenoihápe.
Pe Egipto rehe he'íva:Pema'ẽ Ñandejára rehe:Ou hína Egíptopearai ipya'éva ári.Henondépe oryryipaEgipto pegua tupã gua'u,ha Egiptogua okyhyjeterei.
He'i: “Amopu'ãta Egipto guápe ojuehe, oñorãirõ haguã oñondive, pe máva iñirũ ndive, peteĩ tavagua ambue tavagua ndive, peteĩ tetãgua ambue tetãgua ndive.
Amyakã tavyraíta chupekuéra, osẽ vaíta chupekuéra upe ojaposéva. Upérõ oporandúta itupã gua'u ha ipaje apohakuérape, omanóva ãngue ha mba'e ñemi kuaahakuérape.
Che katu amoĩta Egipto guápe jára ñarõ po guýpe, mburuvicha guasu jero chupe oisãmbyhýta.” He'i Ñandejára ipu'akapáva.
Y Nilo pegua hypáta, ysyry rugua opytáta iñapekã.
Umi y rape inevúta, umi y osyryha Egipto pegua michĩvéta ohóvo hypa peve, ha pirity ipirupáta.
Pirity Nilo rembe'y pegua, ha umi kóga oĩva ijykére, ipirúta ha opaitéta.
Umi Nílope opira kutúva, ipyahẽ ha ojahe'o joáta, ndovy'amo'ãvéi umi oitýva irrédkuéra ýpe
líno rehe omba'apóva ikaiguéta, oipovãva ha oipyaháva hesa'yjúta,
poyvi apoha ikangypáta, mba'apohárape vy'a'ỹ ojaho'íta.
Pende výroite piko peẽ Soan ruvichakuéra! Egipto pegua mbo'ehára pene aranduvéva, peẽko añetehápe mbo'ehára tavy! Mba'éicha rupi piko peje Faraónpe: “Ore hína umi yma guare mburuvicha guasu arandu ñemoñare?”
Faraón, mamo piko oime nde karai arandukuéra, nde rekombo'e ha ne momarandu haguã, umi mba'e Ñandejára ipu'akapáva Egipto rehe ojapótava?
Soan ruvichakuéra itavy, Menfis ruvichakuéra oñembotavyka, tetã megua ruvichakuéra tape vai rehe ogueraha Egipto guápe.
Ñandejára omyakã tavy chupekuéra. Ha'ekuéra ogueraha Egipto guápe tape vaíre, opa mba'e ojapóvape, oka'úvaicha oguẽ'ẽ ha ovava.
Ha avave, taha'e iñakã térã huguái, mburuvicha térã tetãgua ndaikatúi chéne mba'eve Egipto rehehápe ojapo.
Umi árape Egiptoguakuéra ojoguáta kuñáme, oñemondýi ha oryrýita hesekuéra oipyso ramo ipo Ñandejára ipu'akapáva.
Judágui okyhyjéta Egipto hérante ohendu ha oryrýitama, umi mba'e hese ojapótava rehe Ñandejára ipu'akapáva.
Upe árape Egíptope oĩta 5 táva oñe'ẽva hebréo ñe'ẽme, ha ome'ẽva iñe'ẽ Ñandejára ipu'akapáva rérape. Peteĩ ha'ekuérava hérata Kuarahy Táva.
Upe árape oĩta peteĩ altar Egíptope Ñandejára peguarã ha hetã rembe'ýpe, peteĩ ita ñembo'y, hérape oñemopu'ãva
Ha'éta mba'e rechaukaha ha mba'e mombe'uha Ñandejára peguarã Egipto. Ojejopy vai ramo osapukáita Ñandejárape, ha ha'e omondóta peteĩ oipe'áva chupekuéra ijopyha po guýgui.
Ñandejára ojekuaaukáta Egipto guápe ha ha'ekuéra oikuaáta Ñandejárape, omomorãta ha oikuave'ẽta chupe mymbahapy ha mba'e kuave'ẽ. Iñe'ẽ ome'ẽta chupe ha ojapóta upe he'iva'ekue.
Ñandejára oinupãta Egíptope, upéi katu oipohanóta. Ha'ekuéra ojevýta Ñandejára gotyo, ha'e katu oiporiahurereko ha omongueráta chupekuéra.
Upe árape oĩta tape guasu Egíptogui Asíriape; Asiriagua oikéta Egíptope ha Egiptogua Asíriape; Egiptogua Asiriagua ndive omomba'e guasúta Ñandejárape.
Upe árape oĩta oñondive Egipto, Asiria ha Israel. Ha'e rupi ojehovasáta tetãnguéra yvy ári.
Ñandejára ipu'akapáva ohovasáta chupekuéra he'ívo: “Che retã Egipto, Asiria che rembiapokue, ha che mba'e teéva Israel tojehovasa.”
Asiria ruvicha guasu Sargón omondo táva Asdódpe, ñorãirõhára ruvicha itenondevévape, ha ha'e ondyry ha oñemomba'e hese.
Upe áñope Ñandejára oñe'ẽ Isaías Amós ra'y rupi, ha he'i chupe: “Eñemboi nde ao vosa kuégui ha eipe'a nde sapatupe.” Ha'e ojapo upéicha ha oiko opívo ha pynandi.
He'i Ñandejára: “Oiko haguéicha che rembiguái Isaías mbohapy áño opívo ha pynandi mba'e rechaukaha ha maranduha ramo Egipto ha Etiopía peguarã,
upéicha Asiria ruvicha guasu ogueraháta ipokuapy Egipto ha Etiopía guápe, mitã rusu ha karai tuja opívo ha pynandi, heviro'o yvytúpe, Egipto oñemotĩ haguã.
Oñemondýi ha otĩetereíta hikuái ojerovia haguére Egipto ha Etiopía rehe.
Upe árape he'íta umi y rembe'y rupi oikóva: ‘Ma'ẽmi mba'épa oiko pe ñande jeroviahágui, ku jajerure hague ñane pytyvõ haguã ha ñande pe'a haguã Asiria ruvicha guasúgui. Ko'ágã katu jaikopáma hese!’”
Upe he'íva yvy ojeiko'ỹha yguasu rembe'y peguáre:Yvytu ratãichaNégueb rupi ohasáva,ou yvy ojeiko'ỹhágui,tetã oporomondýivagui,
Tupã ohechauka chéve peteĩ mba'e iñarõva, oporoguasu apíva, oguasu api, oporohundíva, ohundi. Néike Elamgua! Peporomongoráke Mediagua! Amokirirĩmbata ipyahẽvape!
Ahechávo che py'ajere, ajepokapa imemby pota vaicha, che mongyhyje pe ahendúva, che mondýi pe ahecháva.
Che akã tavyrai, kyhyjégui asusũmba, pe ka'aru guahẽ che mbovy'aitéva jepi, ko'ágã che mbopy'a tutu.
Oñemoĩ mesa, ahoja ojeguapy haguã, ojekaru, oje'u kaguy. Pepu'ãke mburuvichakuéra! Pembovera pende rete mo'ãha!
Péicha he'ígui Ñandejára: “Tereho ha emoĩ korarapy jere árigui omañáva, ha te'i pe ohecháva.
Ohecha ramo kárro ha kavaju arigua, vúrro ha kaméllo arigua, toma'ẽ porã.”
Ha korarapy jere árigui oma'ẽva osapukái: “Pe che amañahágui, che Jára, ára pukukue añembo'y, ha ndaku'éi pyharekue.
Péina ou mokõi kavaju arigua!” Upéi oñe'ẽ jey ha he'i: “Ho'áma, ho'áma Babilonia! Ha itupã gua'ukuéra ra'ãnga, yvýre isarambi ha opẽmba!”
Há, che retãgua! Trígo jejykýipe ramo guáicha oñepyrũmbámi nde rehe, ko ahenduva'ekue Tupã Israel Jára ipu'akapávagui, ahenduka ndéve!
Oĩ osapukáiva chéve Seír guive: “Táva korarapy jere ári guive rema'ẽva pyhare, mba'e óra piko hína? Ipukúta gueteripa pyhare?”
Korarapy jere árigui oma'ẽva he'i: “Oúta ko'ẽ ha oguahẽ jeýta pyhare, peporanduse ramo, peju jey.”
He'íva Arabia rehe: Peẽ Dedangua rysýi pehasáva pyhare javorái pa'ũme yvy perõme,
pesẽ ijyuhéiva ruguãitĩvo. Peraha y chupekuéra. Peẽ Temangua pesẽ okañýva ruguãitĩvo, chupekuéra peraha hi'upyrã.
Ha'ekuéra okañy kyse pukúgui, kyse puku hãimbégui, hu'y ojepoívagui ha ñorãirõ iñarõvagui.
Upéi he'i chéve Ñandejára: “Áño ohasa rire, oipapaháicha áño peteĩ mba'apohára, opátama Quedar reko mimbipa,
mbovymi hu'y opytáta Quedar pegua ñorãirõhárape.” Tupã Israel Jára he'i péicha.
Marandu Jehechauka Ñu rehegua.Mba'e piko ojehu,ajeve opavave ojupihóga pepo ári?
Táva ne renyhẽva apañuãi ha ayvúgui, táva revy'a mantéva. Nde pype omanóva ndaha'éi kyse pukúpe térã ñorãirõme omanóva.
Nde ruvichakuéra hu'ýgui okañy joa, ipy'a guasúva mombyry okañy, oĩ haguéicha oñemyakãsã.
Upévare ha'e kuri: Pe che rejáke! Ta che rasẽ soro, ani pembovevyise che mba'e mbyasy, oñehundi haguére che retãgua.
Upéva hína ñemondýi guasu, sarambikue ha py'a tarova ára, ombouva'ekue Ñandejára ipu'akapáva. Jehechauka Ñúme oñembokua umi korarapy jere ha pytyvõ jerureha sapukái, oguahẽ yvyty peve.
Elamgua ogueraha hu'y ryru, Aramgua ojupi kavaju ári, Quirgua oguenohẽ tete mo'ãha.
Pene ñu iporãvéva kárrogui henyhẽ, ha kavaju arigua ondyry pende táva rokẽre.
Upérõ ho'a Judá mo'ãha. Peẽ peho pehecha umi kyse yvuku ha tete mo'ãha Ka'aguy Rógape oñeñongatúva.
Pehecha hetaha umi korarapy jere kuára David Táva pegua ha y no'õha iguypegua pemyenyhẽ ýgui.
Peipapa umi óga Jerusalén pegua ha peity mbovymi pemombarete haguã umi korarapy jere.
Pejapo peteĩ y no'õha mokõive korarapy jere pa'ũme, pemoĩ haguã umi y y no'õha tujápe oĩva, ha napema'ẽi Tupã ijapoharére, yma guivéma upéva oguerekova'ekue iñakãme.
Ñandejára ipu'akapáva pene renóiva'ekue upe ára, pejahe'o ha peñembyasy haguã, peñemyakã perõ ha peñemonde haguã ao vosa kuépe.
Peẽ katu peñeme'ẽ uvei vy'ápe, pejuka vaka ha ovecha, pe'u so'o ha kaguy, pejévo: “Jakaru ha ñamboy'u katu, ko'ẽrõitéma ñamanóne!”
Upévare Ñandejára ipu'akapáva he'i chéve che apysápe: “Ndahejareimo'ãi chupekuéra ko hembiapo vaikue. Omanóta uvei upe haguére.” He'i Ñandejára ipu'akapáva.
Ñandejára ipu'akapáva he'i chéve: “Tereho Sebná, mburuvicha guasu róga rerekua rendápe,
pe omopu'ãva ityvyrã ijyvatevehápe, ha ojo'óva ita kuápe hendaguã. ‘Mba'e piko oĩ ápe ne mba'éva, ha mávapepa ápe rereko, ajeve rejapouka nde tyvyrã?
Ñandejára ipojáita nde rehe ha nemosẽta mbaretépe,
ne mbyapu'a ha nembyapajeréita ha yvy nde tuichávape ne mombóta. Upépe remanóta, ha upépe ohóta nde kárro jegua omimbipáva, ha reñemotĩta nde ruvicha róga guasu pegua renondépe.
Romyañáta ne pyendágui, ha roitýta reimehágui.
Upe árape ahenóita che rembiguái Eliaquim Hilquías ra'ýpe,
Amondéta hese nde ao pukúpe, nde ku'a jokuahápe chupe aiku'akuáta, nde pokatu ipópe amoĩta, ha'éta peteĩ túva Jerusalengua ha Judagua peguarã.
David róga rokẽ pe'aha ijati'y rehe amosãingóta, ha pe ha'e oipe'áva avave nombotýi chéne, ha ha'e ombotýva avave ndoipe'ái chéne.
Klávoicha chupe amoĩ hatãta hendaguãme, ha ha'éta hogagua jeroviaha.
Hese osãingóta opa itúva mba'ekue. Hogagua ha opa iñemoñare, osãingoháicha tembiporu michĩ ña'ẽmbe, kambuchi ha umíva.
Upérõ, Ñandejára ipu'akapáva omomarandu, pe klávo oĩ hatã iteva'ekue oku'éta, ha umi mba'e pohýi hese osãingóva ho'apa ha opẽmbáta.’” He'i péicha Ñandejára.
Marandu Tiro rehegua.Pejahe'o sorókeygárakuéra Tarsis peguamba'apohára,oñehundi haguére pe távapende ygára pembojaha.Chípregui pejúvo,peñemomarandu.
Iñe'ẽngu vaicha pekirirĩ, peẽ yguasu rembe'y pegua, ñemuhára Sidongua, pemondóva pene rembijokuái,
yguasu hypy etéva rupi. Trígo Sihor pegua, Nilo remitỹngue, pene mboviru hetámi, tetãnguéra rupi peñemúvo.
Etĩke Sidón! Péina he'i pe yguasu: “Ndacherasýi ha nachemembýi, namongakuaái mitã rusu, ndahekombo'éi kuñataĩ.”
Egíptope ojekuaa vove pe ojehuva'ekue Tírope, oryrýi joáta hikuái.
Peva joáke Tarsíspe, peguahu, peẽ yguasu rembe'y pegua!
Upéva piko pe táva ovy'a mantéva, ymaite guare, ohova'ekue oñemohenda tetã mombyryete rupi?
Máva akãgui piko osẽ ra'e ojejapo haguã péicha Tiro rehe? Ha'e omoĩmiva omoĩsehápe mburuvicha guasu. Iñemuhárakuéra katu mburuvicha ha poguasu memeva'ekue!
Ñandejára ipu'akapáva he'iva'ekue upéva oiko haguã. Upéicha omotĩndy ojererovúvape, ha omongúi poguasu yvy ári guápe.
Peñemitỹ katu Tarsisgua, ndaipóri véima táva ygára oñembojaha.
Ipo ha'e oipyso yguasu ári ha tetãnguéra omboryrýi. Ñandejára ohundika Canaán pegua táva mbarete, ygára oñembojaha.
He'i: “Nderevy'amo'ãvéima, kuña reñerãirõva'ekue, Sidón táva guasu. Tereho katu Chíprepe, upépe nderejuhumo'ãinte avei pytu'u.”
Ema'ẽ caldéo retãre, ndaha'e véima tetã. Asiria oheja yvy ojeiko'ỹhárõ tymba ñarõme guarã. Omopu'ã óga yvate ñorãirõrã, omyangu'i hóga guasu ha ojapo chugui tapere.
Pejahe'o soróke ygárakuéra Tarsis pegua mba'apohára, oñehundi haguére pe táva pende ygára pembojaha.
Umi árape Tiro opytáta tesaráipe 70 áño aja, peteĩ mburuvicha guasu rekove pukukue. Ha upe 70 áño haguépe Tírope ojehúta ku oje'éva kuña reko vai purahéipe:
“Eraha nde árpa ha tereho pe távare, kuña reko vai tesaráipe repytáva! Embopu porã ha epurahéi hetáke, imandu'a haguã hikuái nde rehe.”
Ñandejára imandu'a jeýta Tiro rehe 70 áño haguépe. Ha'e oñemu jeýta ha oñeme'ẽta kuña reko vai ramo opa tetãnguérape yvy ári guápe.
Umi mba'e repy ohupytýtava katu oñemboykéta Ñandejárape guarã. Ndojererekomo'ãi iñongatupy. Ojehejáta umi Ñandejárape omba'apóva peguarã, ikatu haguã okaru hyguãtã meve ha oñemonde porã haguã.
Ñandejára omonandi yvy,oheja sarambi kuépeha omosarambi oparupi yvypórape.
Ha ojehúta péicha tetãgua ha pa'ípe, tembiguái ha ijárape, pe ojoguáva ha omba'e me'ẽvape, pe oiporukáva ha pe mba'e poruhápe.
Pe yvy oñemonandiete ha oñemonda paitéta, péicha he'i haguére Ñandejára.
Yvy oñembyasy ipiru ha oñyñyimbágui, yvága ha yvy ikangypa.
Ha yvy ojeharu yvypóra omboyke haguére Tupã rembiapoukapy, omokarẽ heko peguáva, ha ndojapói mba'evérõ ñe'ẽ ñome'ẽ opa árape guarãva.
Upévare jeharu ohundi yvy ha yvypórakuéra opyta yvýre; upévare oñehundi ha imbovyve hikuái.
Opa kaguy, hasy parral ha umi ipy'a roryva'ekue ipyahẽmba.
Opa haguéicha tambor pu, opa avei ovy'áva ayvu, opa árpa pu rory.
Ndoje'umo'ãi kaguy purahéi pópe ha pe oporomonga'úva iróta chupekuéra.
Pe táva apañuãime oikóva, oĩ sarambikuépe, umi óga oñembotypa, ani haguã oike avave.
Okaháre ojesapukái ndaiporivéigui kaguy. Opa vy'a ha mombyry opyta.
Upe távagui oiko tapere ha ojeitypa hokẽ.
Tetãnguérape ojehúta ojehuháicha oñenupã ramo olívo hi'a oñemono'õ haguã ha mbovymínte opyta, térã oñemono'õ ramo parral ha mbovymi iñapesã hemby.
Umi oikovéva osapukáita, vy'apópe opurahéita Ñandejára mba'e guasu etévape: Kuarahy reike guive osapukáita.
Kuarahy resẽ ha yguasu rembe'y rupi avei oñemomba'e guasúta Tupã Israel Jára.
Yvy apýra guive rohendu ojepurahéi ramo: Tomimbipa imarangatúva. Che katu ha'e: “Opáma che po'a. Aikopáma hese! Ha umi heko añáva akóinte hembiapo vai!”
Kyhyje guasu, yvykua ha ñuhã nde ári, yvypóra!
Upe okañýva kyhyje guasúgui ho'áta yvykuápe ha pe osẽva yvykuágui ho'áta ñuhãme. Yvága rovetã ojepe'áta ha yvy pyenda oryryipáta.
Okapu, okapu pe yvy, ojekapa pe yvy, ojetyvyro ha ovava pe yvy.
Ojero'a, ojero'a oka'úvaicha pe yvy, óga tuja kuéicha okacha, ojopy pohýigui chupe iñangaipa, ho'áta opu'ãve'ỹ haguã.
Upe árape Ñandejára oinupãta mburuvichakuéra yvy arigua ha yvága guápe.
Umívape ombyaty ha omoingéta yvyra kuápe. Oguerekóta iñembotypy oguahẽ meve ára oñenupã haguã.
Jasy hova pytãta ha kuarahy otĩta oisãmbyhýtagui Ñandejára ipu'akapáva yvyty Siónpe ha Jerusalénpe. Ha myakãhárakuéra ohecháta Tupã reko mimbipa.
Tupã,nde hína che Jára,che roguerohoryha aropurahéi nde réra,rejapo haguérene rembipota momorãmby,oĩ hatãva ymaite guive.
Távakuéragui rejapova'ekue itaty ha táva mbaretégui, tapere. Ore rehe ija'e'ỹva róga guasu rehundi, oñemopu'ãve'ỹ haguã araka'eve.
Upévare, tetã mbarete ojayvy ne renondépe, ha tekove jero távakuéra nde hegui okyhyje.
Nde, remo'ã ikangývape, ha rejehu mboriahúpe ivy'a'ỹme. Nde hína oñekañyha ára pochýgui, ha kuarahy'ã ára hakúpe. Umi tekove jero pytuhẽ katu ojogua ára ro'y pegua yvytu ratã,
térã kuarahy akúpe yvy perõme. Nde remokirirĩ ipochýva okororõ ramo, remombiháicha ára haku arai kuarahy ãme. Upéicha opa tekove jero purahéi.
Yvyty Siónpe Ñandejára ipu'akapáva ombosako'i tetãnguérape guarã karu guasu oĩháme tembi'u he ha kaguy he'ẽ, so'o kyra ha kaguy poravo pyre.
Ko yvytýpe oipe'áta Ñandejára ahoja hũ ojaho'íva tetãnguéra.
Ñandejára oipe'áta ñemano, noñemanomo'ãi araka'eve, opa rupi omokãta tesay ha oipe'áta yvy árigui ñemotĩ onáva hetã guare. Ñandejára he'i péicha.
Upe árape oje'éta: “Kóva hína ore Tupã, hese rojerovia ha ivaívagui ore pe'a. Javy'a, ñande rory, ha'e ñane renohẽ jejopy vaígui.”
Ñandejára ipópe omo'ãta yvyty Sión, Moab rehe katu opyrũmbáta oñepyrũháicha kapi'íre yty apýpe.
Moab oipysóta ijyva ho'ytáva ojapoháicha, ha ijyva omongu'évo ojasuruvéta uvei ijejapópe.
Ñandejára omyañáta Moab korarapy jere yvatete imbaretéva, ha yvýre oitývo, omosarambipáta.
Upe árape ojepurahéita péicha Judápe: “Roguereko táva imbaretéva.Rosẽ haguã jejopy vaígui,Ñandejára omoĩtápia jo'a ha óga mbarete.
Peipe'a okẽnguéra oike haguã tetã marangatu, nopyrũiva iñe'ẽnguére.
Nde remoingo py'a guapýpe umi ojepytaso kuaávape ojeroviágui nde rehe.
Opa ára pejerovia Ñandejára rehe. Ha'e mo'ãha opa árape guarãva.
Ha'e omongúiva'ekue umi yvate oikóvape ha oity yvýre táva yvate.
Opyrũ haguã hese umi ojeapo'íva, ha ohasa haguã hi'ári umi imboriahúva.”
Imarangatúva rape naikarẽi. Nde rejapo chupe guarã tape ojojáva.
Ore avei roñeñandu kyhyje'ỹre upe tape remoĩvape ne rembiapoukapy rupi, ore Jára. Nde réra rehe ore mandu'a asy!
Che py'aite guive nde rehe che ãho pyharekue, ko'ẽ mboyve guive roheka che py'apýpe. Reporombojovake ramo yvy ári, yvypóra oikuaáta mba'épa he'ise teko joja.
Reiporiahurereko ramo jepe iñañávape, ndoikuaasemo'ãi teko joja. Imarangatúva apytépe heko añáta ha ndohechakuaamo'ãi Ñandejára tuichaha.
Ore Jára, reipysóma hína nde po reinupã haguã chupekuéra, ha'ekuéra katu ndoikuaaséi mba'eve. Ohechávo mba'eichaitépa rehayhu ne retã guápe, otĩta opytávo. Embokusugue chupekuéra nde pochy rendýpe!
Nde, ore Jára, reme'ẽ oréve pytu'u. Nde rehe ae opa rojapóva osẽ porã oréve.
Ha! Tupã ore Jára, ambue oñembojárava'ekue ore rehe, oréve guarã katu ndénte ore Jára.
Ha'ekuéra omanóma, ndoikovejeymo'ãi. Ha'ekuéra ãnguéntema ha nopu'ãvéi. Nde reinupã ha rehundi chupekuéra ha ndaipóri véima hesekuéra mandu'a.
Ore Jára, reipysoveva'ekue ore retã rembe'y, remongakuaava'ekue ore retã, rehechauka nde reko mimbipa.
Ore Jára, rovy'a'ỹ jave rohenói, rosapukái rojejopy jave, ore nupã ramo ne tukumbópe.
Ore Jára, ne renondépe roime kuña imemby potáva, ojepoka ha osapukái rasývaicha.
Ore rye guasu, rojepoka ore memby haguãicha ha yvytúnte ore memby. Ndoroipe'ái ivaívagui ore retãme, ha ndaipórimo'ãi yvypóra omyenyhẽtava ko yvy.
Judagua omanova'ekue oikove jeýta, hetekue opu'ã jeýta, yvýpe okéva opáy jeýta ha osapukái rorýta. Nde ysapy niko oporomoingove, ha umi omanova'ekue heñói jeýta yvýgui.
Tereho che retãgua, eike nde rógape ha emboty ne rokẽ. Ekañy sapy'ami ohasa aja pochy guasu.
Ñandejára osẽ hína hekohágui oinupã haguã hembiapo vaikuére yvypórape. Yvy ohechaukáta tuguy oñeñohẽva'ekue ha noñomimo'ãvéi ojejukava'ekuépe.
Upe árapeÑandejára oikutútaikyse puku rãimbe,tuicha ha ipohýivapeLeviatánpe,ku mbói iñakuãva,Leviatánpe,ku mbói ikoníva,ha ojukáta pe teju jaguaoĩva yguasúpe.
Upe árape Ñandejára he'íta: “Pepurahéi parralty javy'ahápe.
Che, pende Jára, hese añangareko ha py'ỹi ahypýi, Ára ha pyhare hese añangareko, ani haguã ojehu chupe mba'eve.
Ndachepochyvéima hendive, ha oĩ ramo jepe ñuatĩ ha javorái, umíva ndive aháta añorãirõ hendivekuéra ha ahapypáta oĩ haguéicha.
Oipota ramo hese añangareko, toñemoĩ porã che ndive, upéicha mante!”
Umi ára ouva'erãme Jacob oñembohapóta, Israel heñói ha ipotýta, ha yvy ape hi'águi omyenyhẽta.
Ñandejára chupe nombyepotíri, inupã harépe ombyepoti haguéicha, ha ndojukái chupe, ijuka harépe ojuka haguéicha.
Hetã guápe ombyepoti omondóvo ipokuapy térã mombyrýpe. Hese ondyry yvytu ratãicha, kuarahy resẽ guio oipejúva.
Iñangaipa oheja reíta Israélpe, ha ojeheja reívo chupe iñangaipa, ha'e omongu'ipáta umi ijaltar, oñemongu'iháicha ita kal ojejapo haguã. Yvýre oitýta yvyra poguasu oñemboykéva, tupãnguérape ha altarkuéra insiénso ojehapyha.
Táva mbarete yvýre ojeity, oiko chugui tapere, yvy ojeiko'ỹháicha. Upépe mymba okarúta, yvyra rogue ho'úta ha oñenóta opytu'u.
Yvyra rakã ipiru ramo opẽmba ha ou kuñakuéra ojapo chugui ijepe'arã. Ko'ãva hína tetãgua iñakã oiporu'ỹva. Upévare chupe Ijapohare ndoporiahurerekomo'ãi.
Upe árape Ñandejára pe mba'e ra'ỹi ojykýita, y Éufrates guive y Nilo peve, peẽ Israelgua katu peñemono'õta peteĩ-teĩ.
Upe árape oñehendúta turu guasu, ha umi okañýva Asíriape, umi Egíptope ojererahava'ekue, oúta omomba'e guasúvo Ñandejárape yvyty marangatu Jerusalénpe.
Cháke, Samaría,Efraín jeroviaha,tetã ka'u.Yvoty pirukuépereñembojeguáva,yvy porãme opu'ãva,ne renyhẽva ka'u rapógui!
Ñandejára oguereko kuimba'e py'a guasu, amandáuicha ho'a mbaretéta, yvytu pochýicha ondyrýta, amangy guasúicha opa mba'e ohundi paitéta. Ipópe yvýre oitypáta,
ha ipýpe ombochipétava, upe tetã ka'u Efraín jeroviaha.
Ha upe yvoty pirukuépe oñembojeguáva ha yvy porãme opu'ãva, ha'éta ígo tenonderéicha, oimeraẽ ohecháva oipo'óva ha ho'u.
Upe árape Ñandejára ipu'akapáva ha'éta jeguaka ne porãmba jepéva hetãgua hembýva peguarã,
umi oporombojovakéva akãme omoheñóita teko joja, ha ombopy'a guasúta umi táva ñangarekohápe.
Oĩ umi ka'úgui ovaváva, ha kaguy omoñepysãngáva. Pa'i ha maranduhára ho'u raságui ovavaháre oikóva, omyakãtavypa omoñepysãnga chupekuéra, imba'e rechápe ojavypa, ha ka'u reve he'i imarandu.
Umi mesa henyhẽmba iguẽ'ẽngue ky'águi ha ndaipóri ipotĩha.
Oñe'ẽ che rehe ha he'i: “Ou ore mbo'ese, he'ise oréve pe Tupã oikuaaukava'ekue! Mitã tavýrõ guáicha ore
a, e, i, o, únte he'i kuaáva!”
Ha'ekuéra ndoikuaaséi ramo mba'eve, Tupã oñe'ẽta ko tetã guápe ñe'ẽ karẽ ha ñe'ẽ ambuépe,
He'ímava'ekue voi chupekuéra: “Ápe oĩ py'a guapy, ápe oĩ pytu'u; topytu'u ikane'õva.” Ha ndoikuaaséiva'ekue mba'eve.
Upévare Ñandejára oñe'ẽta chupekuéra mitã tavy olee ramóvape ramo guáicha. Ha oguata ramo, ho'áta ovayvávo, oñehungáta, ho'áta ñuhãme, ha opytáta iñapytĩmby.
Pehendúke, aipo ramo Ñandejára ñe'ẽ, peẽ tekove otĩ'ỹ peisãmbyhýva Jerusalén guápe.
Peẽ peje: “Roñe'ẽ me'ẽ ñemano ndive, rome'ẽ ore ñe'ẽ omanóva retãme, ou vove pe ára ivai etéva, ani haguã ore rupyty. Japu oĩháme roheka rokañy haguã, porombotavy oĩháme roñemo'ã.”
Upévare Ñandejára he'i: “Amoĩta Siónpe ita, ita poravo pyre ha iporãnguete, upéva ha'éta ita guasu ha opytáta pyenda ramo. Ojeroviáva oikóta py'a guapýpe.
Pe óga ñemopu'ãme, mopu'ã ra'ãha ramo aiporúta teko joja ha joja ra'ãha ramo, mba'e hekópe guáva.” Upe kañyha peẽ pehekava'ekue, japu oĩháme, ohundíta amandáu, ha y oguerahapáta upe peñemo'ãha.
Ñe'ẽ me'ẽ pejapova'ekue ñemano ndive opyta reíta, ha ñe'ẽ me'ẽ omanóva retã ndive ndoikomo'ãi marãve. Oúta pe ára ivai etéva ha pene mbochipéta.
Oúnte ramo hína pene mbotyryrýta. Arako'ẽ rehe oúta, ára ha pyharépe. Pehendu vovénte peryrýita.
Tupa po'ípe peñenórõ guáicha ha ahoja mbykýpe peñeñuãrõ guáichata hína.
Ñandejára ojapóta yvyty Perasim, ha Gabaón ñúme ojapo haguéicha, ojapóta mba'e ñaha'arõ'ỹva, ojapóta mba'e ñahendu'ỹva.
Upévare, anive peñembohory! Cháke peñeñapytĩ su'uvéne. Ahendu niko Ñandejára ipu'akapáva he'íma hague ohunditaha ko tetã tuichakue.
Pejapysaka ko ha'évare, pehendu porã che ñe'ẽ:
Pe yvy ombovóva oñemitỹ haguã, ndaha'éi ára pukukue ojoka mantéva ha omopererĩ pe yvy.
Ombojoja rire pe yvy, oñotỹ hinojo ha omyasãi komíno, oñotỹ trígo ityguãme, seváda hendaguãme ha senténo hembe'ýre.
Tupã oheko mbo'e chupe mba'éichapa ojapova'erã.
Hinojo ndojejykýiri, ha komíno ári noñemboguatái karréta; pe hinojo oñenupã yvyra poguasúpe ha komíno katu yvyra po'ípe.
Trígo ojejykýi ramo, ndaha'éi oñembope mantéva; oñembohasávo hi'ári karréta, ha'ỹi ojejykýi oñemyangu'i'ỹre.
Upéicha avei Ñandejára ipu'akapáva. Iñakãme oguereko hembiaporã hecha ramomby, ha imba'e apópe ikatupyryeterei.
Cháke Ariel, Ariel,táva opyta hague David!Tohasánteumi áño ojoapykuérihi'aretekuéra reheve.
Upérõ Ariel ndive ajopy vaíta, oĩta pyahẽ ha jahe'o, ha ndéta chéve guarã Ariel joguaha.
Andyrýta nde rehe David ojapo haguéicha, romongoráta yvykua pypukúpe ha amopu'ãta nde rehe óga yvate ñorãirõrã.
Yvýre ndereitýta hikuái, ha ne ñe'ẽ ikangýta póra ñe'ẽicha, yvy tĩmbo apytégui oñe'ẽ ngururu vaicha reñehendúta.
Ha upéicha háguinte, peteĩ sapy'aitépe, nde rehe ija'e'ỹva yvy ku'ícha opytáta ijaku'i, ha oporojopy vaíva ñana piru kuéichata yvytu oguerovevéva.
Ñandejára ipu'akapáva umi nde rehe ija'e'ỹvape, oñeñandukáta Ára sunu, yvy ryrýi, sununu mbarete, Ára pochy, yvytu ratã, ha tata rendy opa mba'e ombokusuguévape.
Képe guareichagua, ha pyharekue jahecháva ramo guáicha, ohasáta umi tetã atýra Ariel ndive oñorãirõva'ekue, ha opa umi hese opu'ã, ondyry itáva mbaretére ha chupe omongorava'ekue.
Ha'etéta iñembyahýiva, iképe ohecháva okaruha, ha opáyvo ojejuhu py'a nandi; térã ijyuhéiva, iképe ohecháva hoy'uha ha opáyvo ijyuhéi. Upéicha ojehúta umi tetãme yvyty Sión rehe ondyrýva.
Néi katu, akóinte ta pende rova tavy! Akóinte ta pene resatũ, mba'eve pehecha'ỹre! Akóinte oka'úvaicha pevava, ndape'úi ramo jepe!
Ñandejárako ohekuavóma pende ári topehýi mbarete, omboty pende resa, peẽ maranduhára, ha pende aho'i akã ahojápe.
Opa pehechava'ekue oiko peẽme guarã peteĩ mba'e kuatiáre ojehai vaicha, oñembyapakua ha oñeñapytĩ su'úva. Oñeme'ẽ ramo omoñe'ẽ kuaávape ha oje'e chupe: “Emoñe'ẽ chéve kóva”, ha'e he'íta: “Ndaikatúi, oñeñapytĩ su'u niko,”
Ha ome'ẽ ramo nomoñe'ẽ kuaáivape ha oje'e chupe: “Emoñe'ẽ chéve kóva”, ha'e he'íta: “Namoñe'ẽ kuaái.”
Ñandejára he'i chéve: “Ko'ã tetãgua he'ínte ojapoha pe che ha'éva ha ijurúpente che rerohory, ipy'apýpe katu mombyry oĩ che hegui, che momba'e guasu ramo jepe, iñakãgui osẽva'ekuénte ojapo, ha noma'ẽi voi pe ojapóvare.
Upévare ajapóta hechapyrãva, mba'e oporomondýiva ko'ã tetãgua apytépe. Iñarandúvagui opáta imba'e kuaa, ha iñakã porãvagui iñarandu.”
Cháke, umi okañýva Ñandejáragui, oñomi haguã upe oguerekóva iñakãme, hembiapo vai ojapóva pytũmbýpe ha he'i: “Avave nañanderechái! Ndaipóri ñande kuaáva”!
Mba'éicha piko peichaite peve pende tavy! Peteĩchante piko pe ñai'ũ ha pe ñai'ũre omba'apóva! Peteĩ mba'e nde'imo'ãi ijapoharépe: “Nde ndacheapói kuri”, ha pe ñai'ũgui guare nde'imo'ãi ijapohápe: “Ndereikuaái pe rejapóva.”
Vokói eténte ka'aguýgui oikóta kokue, kokue katu ojoguáta ka'aguýpe.
Upe árape ijapysapéva ikatúta ohendu oĩ ramo chupekuéra omoñe'ẽva kuatia. Ha hesatũva ikatúta ohecha, ndoikomo'ãvéi pyhare ha pytũmbýpe.
Ojeapo'ívape ombovy'a jeýta Ñandejára, horýta umi imboriahuvéva Tupã Israelgua imarangatúva renondépe.
Opáta umi oporojopýva ha ndaipórimo'ãvéi hova atãva, oporoapo'íva ha ojaposéva ivaívante voi.
Opáta oporomombe'u japúva, omoñuhãva mbojovakehárape, ha umi hekope'ỹ imarangatúvape ombojovakeukáva.
Upévare, Tupã Israel Jára, oguenohẽva'ekue Abrahámpe jejopy vaígui, he'i: “Águive Jacob notĩmo'ãvéi ha ndahova pytã mo'ãvéi,
omombe'útagui che réra imarangatuha, ohechávo pe ajapóva ijapytépekuéra, he'íta imarangatuha Israel pegua imarangatúva ha omomba'éta Tupã Israel Járape.
Umi iñakã tavýva iñakã porãta ha oñe'ẽ ngururúva iñe'ẽ rendúta.”
Ñandejára he'i: “Cháke umi ñemoñareheko pu'ãva,imba'e aposéva,chéve oporandu'ỹre,ha ojaposévache nda'éiva chupekuéra,ha péicha iñangaipaombojo'a!
Egíptope pya'e porã oho hikuái, ha chéve mba'eve noporandúi; faraón rehe ojekose ha Egipto guýpe oñemo'ã.
Faraón katu ombotavýta chupekuéra, ha Egipto guýpe oñemo'ãrõ, otĩta opytávo.
Oime ramo jepe pemondo ra'e tembijokuái, távakuéra Soan ha Hanés peve,
mba'eve ndojapomo'ãi pende rehe pe tetã pitua, avavépe ikatu'ỹva oipytyvõ. Napendepo'amo'ãi, ñemotĩ mante peẽme oguerúta.”
Upe he'íva tymbakuéra Négueb peguáre: Tembijokuáikuéra oho joa yvy mba'e vaígui henyhẽva rupi, oikohápe jaguarete okororõva, mbói ha mboijagua ovevéva, ha ogueraha imba'e repyeta vúrro ha kaméllo apére tetã pitua Egíptope,
mba'eve ikatu'ỹva ojapo, avavépe ikatu'ỹva oipytyvõ. Upévare ambohéra péicha: ‘Teju jagua, okororõ reíva ha mba'eve ojapo'ỹva’.
Eju ko'ágã ha ehai kuatia pehẽngue ári, topyta ko'ẽrõ ára peguarã, mba'e rechaha ramo opa ára peguarã.
Ko'ãva hína tekove reko pu'ã, jeroviaha'ỹ, Ñandejára ñe'ẽ ohenduse'ỹva.
Mba'e rechahárape he'i: “Ani pehecha mba'eve”, ha maranduhárape: “Ani pemombe'u oréve ikuaaukapy añetegua; pemombe'u uvei mba'e oporombovy'áva, peje pehechaha mba'e oporombojerovia reíva.
Pejei upe tapégui, pepia pe guataha ikare'ỹvagui, ha anive pemoĩ ore resa renondépe upe Imarangatúva Israelgua.”
Upévare, Tupã, Imarangatúva Israelgua, he'i: “Peẽ ndapeikuaaséi mba'eve ko marandúgui, pejerovia mbarete ha po karẽre, ha umíva rehe pejeko;
Upévare, pende rehe opẽta. Pejogua korarapy jere yvate otiripáva, oñemo'ã'ỹhágui ho'áva;
kambuchi ñai'ũ ojeka sa'ipaite vaicha pejekáta, ha ipehẽngue apytépe peteĩnte jepe ndaipórimo'ãi iporãva ojehupi haguã tataypýgui tatapỹi, térã oñerenohẽ haguã ykuágui y.”
Ñandejára, Tupã imarangatúva Israelgua, he'i: “Peju jeýke, pepyta py'a guapýpe ha ho'a porãta peẽme. Pende py'a guapy ha pejerovia ramo pene mbaretéta.” Peẽ katu ndapeikuaaséiva'ekue mba'eve,
ha peje uvei: “Nahániri, rokañýta kavaju ári.” Ha upéicha mantéko añete pekañýta hína. Pejeva'ekue avei: “Rojupíta kárro iñakuãvape.” Iñakuãta ko añete umi pene muñáva.
Peguevíta 1.000, peteĩ renondépe ha sínko renondépe peguevi paitéta mbovymínte pepytáta, peteĩ yvyra opytaháicha mba'e rechaukaha ramo yvyty ru'ãme,
Ñandejára pene ra'arõ pende poriahurereko jey haguã; hi'ã itéma chupe ohechauka peẽme imborayhu, Ñandejára niko Tupã heko jojáva. Ovy'aitéta umi hese ojeroviáva.
Peẽ, Siongua peikóva Jerusalénpe, ndapejahe'omo'ãvéima. Ñandejára pende poriahurerekóta ohendu vove pesapukái chupe pejerurévo pytyvõ, ha pene rendu vovénte oporandúta peẽme mba'épa peipota.
Ha Ñandejára ome'ẽ ramo jepe peẽme jehasa asy rehegua mbuja ha ñembyasy rehegua y, ha'e hína pene mbo'ehára ha nokañymo'ãvéima pende hegui. Pende resa teépe pehecháta chupe.
Ha pepia ramo pende akatúa térã pende asu gotyo, pehendúta peteĩ ñe'ẽ pende rapykuéri he'ítava peẽme: “Kóva hína pe tape, tapeho ko'a rupi.”
Ha pene mbojeguarúta mba'e ky'áicha umi ta'ãnga plátape oñembyapéva ha tupã gua'ukuéra órope oñembojahúva. Pemombóta mba'e ky'áicha, ha yty ramo perekóta.
Ñandejára omboúta ama upe mba'e ra'ỹi pende yvýpe peñotỹva peguarã ha pe mbuja osẽva pende yvýgui iporã ha heta. Pene rymbakuérape hembypáta ho'uva'erã.
Umi guéi ha vúrro omba'apóva pende kokuépe jepe, oguerekóta hembi'urã umi kapi'i iporãve ha hevéva.
Oguahẽvo pe jejuka guasu ára ha ho'ávo umi óga yvate imbaretéva, oĩta ysyry guasu osyry hatãva opa yvyty yvate ha umi yvy pu'ã yvatépe.
Ñandejára oipohano ha ojokuáta umi hetãgua oikutuva'ekuépe. Upérõ jasy ohesapéta kuarahýicha ha kuarahy ohesapéta 7 kuarahýicha.
Pema'ẽ, Ñandejáraite voi ou hína mombyrýgui; ipochy hendy hína, tatakua guasu hatatĩmba vaicha, hembe rehe ojekuaa ipochyetereiha, ikũ ojogua tata opa mba'e ombokusuguéva,
ipytuhẽ ojogua ysyry pochy oguahẽva ñande ajúra peve. Ou omyakãsã ha ohundívo, ojuruka ha ombohape avývo tetãnguéra.
Peẽme guarã katu oĩta purahéi, arete marangatu pyharépe ramo guáicha. Pende py'a rorýta, umi oguata vaicha turu púpe ojupívo yvyty marangatúpe, Israel mo'ãhára oĩháme.
Ñandejára ohendukáta iñe'ẽ hyapu mbaretéva ha ohechaukáta ipokatu, ipochy rendýpe omongu'étava, tata rendýicha opa mba'e ombokusuguéva, Ára tiri, amangy ha amandáuicha.
Ohendúvo Ñandejára ñe'ẽ ha ñembyepoti guasu hi'ári oúva, Asiria oryrýi osusũmbáta kyhyjégui.
Oity vove hi'ári Ñandejára itukumbo, mbaraka ha árpa pu oñehendúta. Ñandejára hese ondyry mbaretetereíta.
Ymaite guive oñembosako'i hína Asiria ha huvicha guasúpe guarã, jehasa asy renda ipy ha ipypukúva, peteĩ tata rendy heta jepe'a reheve. Ñandejára oipeju ha ombojepotáta, asúfre ysyry pochýicha.
Cháke,umi Egíptope ohóvapytyvõ rekávo,ojeroviáva kárro,kavaju heta ha hi'ariguáre.Ha noma'ẽiImarangatúva Israel guáre,ndohekái Ñandejárape!
Ha'éko ikatupyry hína ha ogueru kuaa ivaíva, ha he'i rire iñe'ẽ, ojapo katuete. Ha'e oñeñandukáta heko añáva ha umíva ykére guápe.
Umi Egiptogua, yvypórante, ndaha'éi tupã, ikavajukuéra to'o rei ndaha'éi espíritu. Ñandejára oipysóta ipo ombyepoti haguã chupekuéra, ho'áta pe mo'ãhára ha umi oñemo'ãva; peteĩcha omanombáta.
Ñandejára he'i chéve: “Jaguarete ojuka ramo ovecha ndokyhyjéi herekuakuéragui, oñembyatypa ramo jepe omondýi haguã chupe isapukáipe; upéicha oúta yvyty Siónpe Ñandejára ipu'akapáva, omo'ã haguã hetã guápe.
Haity omo'ãháicha guyra hi'ári ovevévo, péicha omo'ãta Jerusalén Ñandejára ipu'akapáva. Hese oñangarekóta, ivaívagui oipe'áta. Omo'ãta ha oipe'áta jejopy vaígui.”
Israel ra'ykuéra, peju jeýke upe peapo'ieteva'ekue rendápe.
Opavave peẽ pemboykeha ára tupã gua'u óro ha pláta, pende po ahẽme pejapova'ekue,
Asiria kyse puku rupi ho'áta, ha ndaha'emo'ãi yvypóra rembiapokue. Oguevíta kyse puku renondépe ha imitã rusukuéragui oikóta tembiguái;
Kyhyjégui huvicha guasu opoíta pýgui ha mburuvichakuéra chupe oheja reíta. Kóicha he'i Ñandejára, hata rendy oguerekóva Jerusalénpe ha hatakua Siónpe.
Oĩta mburuvicha guasuhekópe oisãmbyhýtavaha sãmbyhyhárateko joja oiporútava.
Peteĩ-teĩ ha'ekuérava ojoguáta ku yvytúgui ñakañyha ha ára pochýgui ñañemo'ãha, y rape, yvy perõ oñemboy'u haguã, kuarahy'ãicha yvy ojeiko'ỹháme.
Tesapyso ha'ekuéra oiporúta ha oje'éva rehe ojapysaka porãta;
oimeháicha reínte mba'eve ndojapomo'ãi, oiporúta uvei akã guapy, ha hesakã porãta opa mba'e ha'ekuéra he'íva.
Avave nde'imo'ãi ikarai guasuha heko añáva ha tekove otĩ'ỹ ndojeporavomo'ãvéi mburuvicha ramo.
Heko añáva iñaña vaicha oñe'ẽ ha iñakãme oguereko ivaíva. Oheka mba'éichapa oporohundíta ha Ñandejára rehe oñe'ẽ rei. Iñembyahýivape omondo po nandi ha nomboy'úi ijyuhéivape.
Tekove otĩ'ỹ oiporu pokarẽ ha oguereko iñakãme ivaíva. Japu reheve ombyai imboriahúvape ha mba'eve oguereko'ỹvape ohundi, ojerure ramo teko joja.
Imarangatúva katu oguereko iñakãme hekópe guáva, ha upévape oñemohatã.
Peẽ kuña, pejepy'apy'ỹva mba'evére, pehendu ko ha'étava peẽme. Kuña peikóva kyhyje'ỹre, pejapysaka che ñe'ẽre.
Ko'ágã peiko py'a guapýpe, mbovy áño rire mínte katu peryryipáta ha napemono'õmo'ãvéi parral.
Peẽ pejepy'apy'ỹva mba'evére, peryrýike. Peẽ peikóva py'a guapýpe, pesusũke, pemboi pende ao ha peñemonde vosakuépe mba'e mbyasyrã.
Pehechauka mba'e mbyasy ñu rory ha parralty rovyũ rupi.
Ñuatĩ ha javorái opu'ãta che retãme, ha opa óga rorýpe ovy'aháre oikóva.
Pe táva guasu opytáta ha'eño; oiko haguépe hetaite opytáta avave'ỹre. Umi korarapy jere mbarete ojeheja reíta opa árape guarã. Vúrro saite upépe ovy'áta, ha okarúta mymbakuéra.
Ñandejára pokatu ou jeýta ore ári, ha yvy ojeiko'ỹhágui oikóta ñemitỹ renda, ha upéva iporã itevéta.
Ojeikóta teko jojápe ha ojejapóta hekopeguáva opa upe tetã pýre.
Teko joja omoheñóita py'a guapy, ha py'a guapýgui osẽta teko guapy ha kyhyje'ỹ opa árape guarã.
Che retãgua oikóta oĩ'ỹháme ñorãirõ, ojekyhyje'ỹháme, ha oĩháme teko guapy.
Ka'aguy oñemoperõ mbaitéta ha ojeitypáta yvýre távakuéra.
Peẽ katu pevy'áta, pende kokue he'õ porãta ha hetáta kapi'i pene rymba vúrro ha pene rymba guéipe guarã.
Peñemboja tetãnguérapehendu haguã:Pejapysaka porã tetãgua!Yvy ha opa mba'e ipype oĩva,yvy tuichakue ha opa mba'echugui osẽva, pehendu!
Ñandejára ipochy hína opa tetã ha iñorãirõhára ndive. Omboykéma chupekuéra ñehundirã, ha ojejuka haguã ohejáma chupekuéra.
Umi te'õngue oñemombo okápe, opu'ã pe inengue ha umi yvytýre osyry tuguy.
Kuarahy, jasy ha mbyjakuéra oiko yvy tĩmbo ramo ha kuatiáicha oñembyapakua yvága. Mbyjakuéra ho'apáta okuiháicha parral ha ígo rogue piru.
Péina che kyse puku oka'úvaicha yvágagui oguejýta Edom ári, che ha'émava oñehundiete haguã.
Che kyse puku tuguýgui henyhẽ, kyrakuépe oñemonamba, ovecha ha kavara mácho ruguy ha pitikiri'ĩ kyra kuéicha, che ajapógui mymbajuka Bosrápe, jejuka guasu Edómpe.
Tóro saite rangue ho'áta pe tetã ha tóro rangue tetãgua py'a guasu. Pe yvy, tuguýpe oka'úta ha kyra kuépe oñemonáta.
Ha'égui ñemyengovia ára Ñandejárape guarã, ñemyengovia áño Sión Mo'ãhára peguarã.
Hi'ysyrykuéragui oikóta vléke, ijyvy timbógui asúfre, ha ijyvy hendýta vlékeicha,
ára ha pyhare ogue'ỹtava, ha opa ára hatatĩva. Upépe ndojeikomo'ãi maramove, upe rupi ndojehasamo'ãi araka'eve.
Hese oñemomba'éta kavure'i ha suinda, upépe oikóta urukure'a ha yryvu. Ñandejára hi'ári oipysóta sarambikue ha mba'eve'ỹ.
Mburuvichakuéra nomoĩmo'ãvéima avavépe mburuvicha guasúrõ ha mburuvicha guasukuéra ojejukapáta.
Hóga guasukuérape okakuaáta karaguata, hóga mbaretekuérape, pyno ha ñuatĩ. Oikóta chuguikuéra aguara'i rekoha ha ñandu guasu raity,
upépe oñembyatýta jaguarete'i ha aguara guasu, upépe añanguéra oñohenóita ha upépe avei karai pyhare opytu'úta ha upépe ovy'áta.
Upépe mbóikuéra ikuára oguerekóta, ombo'a ha ombojáta hupi'a. Taguatokuéra avei upépe oñembyatýta, oñondive mácho ha kuña.
Peipyguara Ñandejára kuatia ha pemoñe'ẽ. Peteĩ jepe umi mymba naipore'ỹi, ndaipóri iñirũ'ỹre opytáva, péicha he'i haguére Ñandejára ha ha'e voi chupekuéra ombyaty.
Ha'ete chupekuéra pe yvy omboja'o, ha peteĩ-teĩ hendaguãme omoĩ. Ha'ekuéra oguerekóta imba'erã opa árape guarã, upépe oikóta ára pave'ỹ meve.
Áño 14 oisãmbyhy haguépe Ezequías, Asiria ruvicha guasu Senaquerib, ondyry opa Judá pegua táva oñemombaretéva rehe ha oñemomba'e hesekuéra.
Laquis guive omondo Jerusalénpe peteĩ mburuvicha heta ñorãirõhára reheve mburuvicha guasu Ezequías rendápe. Ha opyta pe y rape oúva yno'õ yvatevegua ykére, tape ohóvape Ao Joheiha ñúme.
Upépe osẽ hikuái huguãitĩvo: mburuvicha guasu róga rerekua Eliaquim, Hilquías ra'y Sebná ha kuatiakuéra rerekua, ha mburuvicha guasu moirũha Asaf ra'y.
Upe Asiria pegua mburuvicha he'i chupekuéra: —Peje Ezequíaspe kóicha he'iha Asiria ruvicha guasu: ‘Mba'ére piko rejeroviaeterei nde jehe?
Nde piko reimo'ã juru he'ẽ ikatuha ñambojoja teko katupyry, ha mba'e kuaa ñorãirõrã rehegua? Mávare piko reimo'ã rejeko repu'ã haguã che rehe?
Ahecha rejekoha Egipto rehe. Cháke Egipto niko takuapi ojekámava. Ha oimérõ hese ojekóva, oikutúta chupe ipópe ha ojasuríta hese. Péichako hína Egipto ruvicha guasu Faraón opa umi hese ojekóvape guarã.
Ha ere ramo chéve: Ore rojerovia Tupã ore Járare, mañei piko Ezequías ndoipe'ái ra'e umi ha'e oñemomorãha, ha umi Tupã altar, ha he'i Judá ha Jerusalén guápe omomorã haguã chupe peteĩ altar añópente?
Ame'ẽ ramo ndéve 2.000 kavaju Asiria ruvicha guasu rérape, cháke nderejuhúi chéne hi'ári guarã.
Nde ndaikatúi remboguevi michĩvévape jepe asírio ruvichakuéra apytégui, ha piko rehupytýta Egipto guágui kavajukuéra ha hi'ári guarã?
Hi'arietegua, nde piko reimo'ã che aju hague andyrývo pende rehe ha ahundívo pene retã, ajeko'ỹre Ñandejára rehe? Ha'e hína upe he'iva'ekue chéve andyry haguã pende rehe ha pohundi!’
Eliaquim, Sebná ha joa he'i Asiria pegua mburuvichápe: —Eñe'ẽna oréve araméope, oréko upéva roikuaa. Ani reñe'ẽ hebréo umi korarapy jere ári oĩva oikuaa'ỹ haguã.
Upe Asiria pegua mburuvicha katu he'i: —Ndaha'éi nde ruvichápe ha ndaha'éi peẽme ave Asiria ruvicha guasu he'i hague chéve ha'e haguã ko'ã mba'e. Umi korarapy jere ári oĩvape uvei. Ha'ekuéra niko peẽicha, ho'úta avei hepoti ha hoy'úta ity.
Upérõ pe mburuvicha oñembo'y ha he'i hatã hebréope: —Pehendúke ko he'ikáva peẽme mburuvicha guasu Asiria pegua:
‘Ani perovia pe Ezequías he'íva. Ha'e ndaikatumo'ãi pende pe'a jejopy vaígui.’
Ezequías oipota ramo pejerovia Ñandejára rehe he'ívo peẽme: ‘Ñandejára ñande pe'áta katuete ko ivaívagui. Ha'e ndohejamo'ãi ko táva ho'a Asiria ruvicha guasu po guýpe’,
ani pehendu chupe. Asiria ruvicha guasu che mbou ha'évo peẽme oikeseha jekupytýpe pene ndive. Peñemoĩnte haguã ipópe, ha péicha ramo, maymáva ikatúta ho'u iparralty ha hi'igotýgui, ha hoy'úta ijykua teégui.
Upéi pende reraháta peteĩ tetãme ko pene mba'évaichagua, oĩháme trigoty ha parralty pejapo haguã mbuja ha kaguy.
Ezequías he'i ramo peẽme Ñandejára pende pe'ataha ivaívagui, ani perovia chupe. Oĩ nga'u piko peteĩ, umi tetã tupãnguéra ikatuva'ekue oipe'a hetãme Asiria ruvicha guasu poguýgui?
Mamo piko oime Hamat ha Arpad tupãnguéra? Mamo piko oime Sefarvaim tupãnguéra? Ikatu nga'u piko oipe'a ra'e Samaríape Asiria poguýgui?
Máva piko umi tetã tupãnguéra apytégui ikatu ra'e oipe'a hetãme Asiria ruvicha guasu poguýgui? Mba'ére piko peimo'ã ikatutaha Ñandejára oipe'a ipoguýgui Jerusalén?
Ha'ekuéra okirirĩ ha mba'eve nde'íri chupe, mburuvicha guasu he'i haguére ani haguã he'i chupe mba'eve.
Upérõ, mburuvicha guasu róga rerekua Eliaquim, mba'e haihára Sebná ha mburuvicha guasu moirũha joa omondoro ijao ñembyasýgui ha oho omombe'úvo mburuvicha guasu Ezequíaspe umi he'iva'ekue Asiria pegua ruvicha.
Ohendúvo ko mba'e, mburuvicha guasu Ezequías omondoro ijao. Oñemonde ao vosakuépe ñembyasýgui ha oho tupaópe.
Ha omondo mburuvicha guasu róga rerekua Eliaquímpe, mba'e haihára Sebná ha umi pa'i itujavévape, ñembyasýgui oñemondéva avei ao vosakuépe, he'i haguã maranduhára Isaías Amós ra'ýpe:
Kóicha he'i Ezequías: “Kóva ko ára hína jepy'apy, ñembyepoti ha ñemotĩ ára. Roime kuña imemby pota vaicha, ha kangýgui ikatu'ỹva imemby.
Hánga'u Tupã nde Jára ohendu ra'e umi mba'e he'iva'ekue mburuvicha oúva Asíriagui, ijára Asiria ruvicha guasu rembijokuái, oñe'ẽ reitýva Tupã oikovévape! Hánga'u ombyepoti chupe opa umi mba'ére. Oimeva'erã niko Tupã nde Jára voi ohendu ra'e! Eñembo'e kena umi opytáva rehe gueteri.”
Mburuvicha guasu Ezequías rembijokuáikuéra oho Isaías rendápe,
ha ha'e he'i chupekuéra: “Peje pende ruvichápe: ‘Péicha he'i Ñandejára: Ani rekyhyje che apo'i haguére Asiria ruvicha guasu rembiguáikuéra.
Che voi amoguahẽta ijapysápe ñe'ẽ ngururu ha upéva ohendúvo oho jeýta hetãme. Ha che voi ahatapyñáta ojejuka haguã upépe.’”
Pe asírio ruvicha oikuaa mburuvicha guasu Asiria pegua oho hague táva Láquisgui. Upémarõ osẽ oho Jerusaléngui, ha ojuhu Asiria ruvicha guasúpe ondyry jave Libná rehe,
Upépe Asiria ruvicha guasu ohendu Tirhaca, Etiopía ruvicha guasu, ouha hína chupe ñorãirõhára aty guasu reheve. Asiria ruvicha guasu omondo jey hembijokuái Judá ruvicha guasu Ezequías rendápe he'ikávo chupe:
“Ne Tupã, nde rejeroviaha, he'i ndéve Jerusalén ndo'amo'ãiha che pópe; aníke rerovia cháke ne mbotavy hína.
Rehendúmane ra'e mba'épa ojapo Asiria ruvicha guasukuéra opa umi tetã ohundiseva'ekuére. Ha piko nde rehe ndachepu'akamo'ãi?
Umi che ypykue ohundiva'ekue hetã Gozán, Harán, Résef, ha upéi ave umi Bet-Edén guápe, oikova'ekue Telasárpe. Umíva umi tetã tupã nga'u piko ikatu ra'e ojoko ani haguã umi hetã oñehundi?
Mamo piko oime umi Hamat, Arpad, Sefarvaim, Hená ha Ivá ruvicha guasukuéra?”
Ezequías oipyhy upe kuatiañe'ẽ umi tembijokuái oguerúva, ha ohecha mba'épa he'i. Upéi oho tupaópe, oipyso upe kuatiañe'ẽ Ñandejára renondépe,
ha oñembo'e kóicha:
“Tupã Israel Jára ipu'akapáva, keruvim ári reguapýva, ndénte hína opa tetã yvy arigua Tupã. Nde rejapova'ekue yvága ha yvy.
Ejapysaka ore Jára. Ema'ẽ ha ehendu mba'épa he'ika chéve Senaquerib. Opa umi mba'e he'ívape niko nde rehénte ojahéi, Tupã reikovéva.
Añetéko hína, ore Jára, umi Asiria ruvicha guasu ohundi hague opa umi tetã, ha ijyvy.
Ha'ekuéra omombo tatápe itupãnguéra, ndaha'éiva voi tupã, yvypóra rembiapokue uvei, ojapova'ekue yvyra ha ita pehẽnguéguinte. Upévare oñehundi.
Ha ko'ágã, Tupã ore Jára, ore pe'a ipógui nde pu'aka rupi, toikuaa tetãnguéra yvy arigua, ne ñoiteha, ore Jára, pe Tupã añetegua!”
Upérõ, Isaías, Amós ra'y, he'ika Ezequíaspe: “Kóicha he'i Tupã Israel Jára: ‘Reñembo'e niko chéve Asiria ruvicha guasu Senaquerib rehe.’”
Ko'ãva hína umi mba'e Ñandejára he'iva'ekue Asiria ruvicha guasúre: “Nde apo'i ha oñembohory nde rehe kuñataĩ Sión. Nde atukupépe, Jerusalén oñakã mbovava nde rehe.
Mávape piko reapo'i ha reñe'ẽ reity ra'e? Mávape piko resapukái ha rema'ẽ hatã hese ra'e? Imarangatúva Israelguáre!
Ne rembijokuáikuéra rupi reñe'ẽ reity Ñandejárape, ha ereva'ekue: ‘Che kárro ñorãirõrã hetaite reheve ajupi umi yvyty ru'ãme, pe Líbano ijyvatevehápe. Aikytĩ umi kuri'y ijyvatevéva ha umi iporãvéva. Ahupyty umi hu'ã ijyvatevéva ha umi ka'aguy yvotytýpe ojoguáva.
Tetã mombyry rupi ajo'o ykua ha hay'u chugui, ha che pýpe ambohypa ysyrykuéra Egipto pegua.
Ha ndereikuaái piko ra'e che, opa mba'e Jaraha? Che upe ha'eva'ekue opa ko'ã mba'e oiko haguã? Ymaite guive arekóva che akãme, ha ko'ágã péina ajapo. Upéicha rupi nde rejapo yty apy umi táva mbaretévagui.’
Umi upepegua ikangypáva, kyhyjégui oryrýi ha itĩndýva, ojogua umi ñumegua kapi'ipe, kapi'ipe ha ka'avo óga pepo ári okakuaáva, kuarahy resẽ guiogua yvytu aku ombopirúva.
Aikuaa nde rapykuere ha opa mba'e rejapóva; aikuaa nde pochy hague che rehe.
Ha aikuaágui nde pochy rendyha ha ne tĩ atãgui, ne tĩ rehe amoĩta che ty'ãi, nde juru rehe amoĩta juruka ha romondo jeýta pe tape reju hague rupi.”
Upérõ Isaías he'i Ezequíaspe: “Kóvata mba'e rechaukaha peẽme: Ko áño kóvape pe'úta mba'e ra'ĩy ho'ava'ekue ha heñói jeývagui, pe áño oúvape, umi ijehegui rei heñóivagui, pe áño mbohapyhápe katu peñemitỹ ha pemono'õ. Peñotỹ parral ha pe'u hi'a.
Umi Judagua opytáva hapo ha hi'a jeýta.
Peteĩ hembyremi opytátagui Jerusalénpe ha yvyty Siónpe. Ñandejára ipu'akapáva upéva ojapóta, ohayhu rendýgui chupekuéra.”
Upévare kóicha he'i Ñandejára Asiria ruvicha guasúre: “Ha'e ndoikemo'ãi ko távape, peteĩ hu'ýnte jepe ndopoimo'ãi hese. Nondyrymo'ãi hese tete mo'ãha ipópe ha nombojamo'ãi ikorarapy jerére yvy pu'ã.
Oho jeýta upe tape ou hague rupi, oike'ỹre ko távape. Che, opa mba'e Jára, ame'ẽ che ñe'ẽ.
Che amo'ãta ko távape ivaívagui, che rembiguái David ha che rehehápe voi.”
Ha Ñandejára remimbou oho asíriokuéra rekohápe ha upépe ojuka 185.000 kuimba'épe; upe ára ambuépe iko'ẽ joa he'õngue.
Upémarõ, Asiria ruvicha guasu Senaquerib, omopu'ã hekoha ha ojevy Nínivepe.
Ha peteĩ jey, omomba'e guasu jave hína itupã gua'u Nisrócpe, itupaópe, ita'ýrakuéra Adramélec ha Sarézer, oguahẽ ha ojuka chupe. Upéi oho okañy hikuái yvyty Ararat rupi. Ha hendaguépe opyta oisãmbyhy ita'ýra Esarhadón.
Umi árape Ezequías hasyete. Maranduhára Isaías Amós ra'y oho oñandúvo chupe ha he'i: —He'ika ndéve Ñandejára: ‘Ere ne ñe'ẽ paha nde róga guápe, cháke remanóta hína. Nderekueramo'ãvéima.’
Ezequías oñembojere oma'ẽ ogyke gotyo ha oñembo'e kóicha Ñandejárape:
“Che Jára ne mandu'a kena aiko hague nde rape rupi añetehápe ha che py'aite guive, ajapóvo upe reipotáva.” Ha Ezequías hasẽ soro.
Ñandejára he'i Isaíaspe
oho haguã he'i Ezequíaspe: “Tupã, nde ru ypykue David Jára, he'i: ‘Ahendu ne ñembo'e ha ahecha nde resay. Ambopukuvéta 15 áño nde rekove.
Roipe'áta ndéve, ha Jerusalén guápe avei, Asiria ruvicha guasu pógui. Che añangarekóta ko távare.”
Isaías he'i chupe: —Kóvata hína mba'e rechaukaha Ñandejára ojapotaha pe he'iva'ekue ndéve:
Upe reloj kuarahy Ahaz ojapoukava'ekuépe, amboguevíta 10 grádo pe kuarahy'ã oguejýmava'ekue. Ha kuarahy'ã oguevi upe relójpe umi 10 grádo oguejyva'ekue.
Judá ruvicha guasu Ezequías okuerávo imba'asýgui ohai kóicha:
Che ha'e kuri che jupe, che rekove hi'aju jave ahava'erã. Añemondo omanóva retãme, ojepe'a che hegui umi ára hembýva gueteri chéve.
Che ha'e kuri che jupe, ndahechamo'ãvéi Ñandejárape ko yvy ári. Ndahechamo'ãvéi avavépe ko yvy ári.
Ojehupi che róga vakapi ha ojereraha che hegui ovecha rerekua róga vakapícha. Che rekove ojogua peteĩ poyvi ojepyaháva ha oñekytĩ chugui henimbo. Ára ha pyharépe che mbohasa asy.
Asapukái rasy pyhare pukukue, peteĩ jaguarete omyangu'i ramo guáicha che kãngue. Ára ha pyharépe che mbohasa asy.
Mbyju'ícha añe'ẽ jerutícha che pyahẽ. Che resa cha'ĩmba yvágare ama'ẽgui. Che Jára, ajejopy vaíko. Che mombaretemína!
Ha mba'e piko ha'éta chupe? Ha'e voi niko pe ojapóva hína! Aikóta opa rupi rei aikove aja, che renyhẽta py'a rógui.
Umi Ñandejára omo'ãvape oikovéta ha umíva ndive aikovéta che. Nde che mongueráta ha che moingove jeýta.
Che py'arohágui, ko'ágã che py'a guapy, rejoko haguére che rekove yvykua nandi renondépe, ha remombo nde atukupépe opa che angaipa.
Umi oĩva omanóva retãme nanemomorãi, umi omanova'ekue nandererohorýi. Umi oguejyva'ekue yvykuápe ndaikatuvéi oha'arõ mba'eve nde reko jeroviahágui.
Umi oikovéva mante ikatu nde rerohory ajapoháicha che ko árape. Túvakuéra omombe'u ta'ýrakuérape nde reko jeroviaha.
Nde che pe'a haguére ivaívagui, che Jára, rombopúne ore árpa roikove aja pukukue ore Jára rógape.
Upéi he'i Isaías: “Peru mbaipy ígo, pemoĩ mburuvicha guasu ai rehe ha okueráta.”
Ezequías oporandu: —Mba'éicha piko aikuaáta ikatuha aha tupaópe?
Umiha árape, Babilonia ruvicha guasu Merodac-Baladán, Baladán ra'y, ohendu Ezequías hasyha. Ha omondo hendápe hembijokuái, kuatia ñe'ẽ ha jopói reheve, oikuaávo okueráma hague imba'asýgui.
Ezequías ovy'a hendápe oguahẽ haguére hikuái. Upépe ohechauka chupekuéra umi pláta, óro, mba'e ryakuã porã, ñandyry poravo pyre, ha umi hi'ármakuéra oguerekóva iñongatupy peteĩ kotýpe. Opa mba'e oĩva hóga guasúpe ha hetãpýre ohechauka chupekuéra.
Upérõ, maranduhára Isaías oho mburuvicha guasu Ezequías rendápe ha oporandu chupe: —Moõgui piko ou umi karai, ha mba'éiko he'i ndéve hikuái? Ezequías he'i chupekuéra: —Ou tetã mombyrýgui, aipo Babilóniagui.
Isaías oporanduve chupe: —Ha mba'éiko ohecha hikuái nde róga guasúpe? Ezequías he'i: —Ohecha paite hikuái ápe oĩva. Ndaipóri mba'eve iñongatupy arekóva, ahechauka'ỹva chupekuéra.
Upépe, Isaías he'i Ezequíaspe: —Ehendu ko he'ikáva ndéve Ñandejára ipu'akapáva:
‘Oúta hína ára, ha upévo opa mba'e nde róga guasúpe oĩva, ha opa umi mba'e nde ru ypykuekuéra ombyatyva'ekue ko'agãite peve, ojereraháta Babilóniape. Mba'eve ndopytamo'ãi ko'ápe.
Ha nde ra'ykuéra apytégui jepe oĩta ojereraháva Babilóniape. Ha upépe oñeha'ỹi'óta ha oikóta tembiguái ramo mburuvicha guasu rógape.’
Ezequías he'i ipy'a pýpe: ‘ko che aikove ajánte jepe jaikove ramo py'a guapy ha kyhyje'ỹme niko iporã’. Ha upépe he'i Isaíaspe: —Ahecháko iporãitereiha upe marandu rerúva chéve Ñandejáragui.
Tupã he'i: “Pembovy'a,pembovy'a che retã guápe.
Peñe'ẽ pende py'aite guive Jerusalénpe ha peje chupe opamaha itembiguái reko, omyengoviapamaha hembiapo vaikuére, ohupytýma hague Ñandejáragui ñenupã jo'a opa iñangaipáre.”
Oĩ peteĩ osapukáiva: “Pembosako'i Ñandejárape haperã yvy ojeiko'ỹháme, pejapo yvy perõme tape po'i ñane Tupãme guarã.
Pemyenyhẽ umi ipyko'ẽha, pemboguejy yvyty ha yvy pu'ã. Pejapo yvyty pa'ũgui ñu ojoja paitéva.
Upérõ Ñandejára ohechaukáta heko mimbipa ha upéva ohecháta opa yvypóra oñondive. Ñandejára voi upéicha he'i.”
Oĩ he'íva: “Ere hatã”, ha che ha'e: “Mba'e piko ha'eva'erã?” “Opa yvypóra kapi'ícha, ha yvoty ñúicha hekove.
Pe kapi'i ipiru, haviru pe yvoty Ñandejára oipeju ramo hi'ári. Yvypóra niko añete ku kapi'ícha.
Pe kapi'i ipiru, haviru pe yvoty, Tupã ñe'ẽ katu opyta opa árape guarã.”
Ejupi yvyty yvatépe, nde, reraháva Siónpe marandu porã. Hatã esapukái, nde, reraháva marandu porã Jerusalénpe. Esapukái kyhyje'ỹre, ere Judá pegua távakuérape: “Péina upépe ne Tupã!”
Oguahẽma Ñandejára ipokatu reheve ha pyapy mbaretépe opa mba'e ipo guýpe omoĩ. Ogueru hendive hetãgua oguenohẽva'ekue jejopy vaígui.
Ovecha rerekuáicha ogueraha ijovechakuéra omongarúvo, ohupi umi ovecha ra'y, ogueraha ijyva ári ha oñangareko ovecha imemby ramóvare.
Máva piko oha'ã ra'e umi yguasu ipo pytépe, térã ikuãme yvága pukukue ha ipekue? Máva piko omoĩ ra'e mba'e ra'ãháme yvy arigua yvy? Máva piko oha'ã ra'e yvytykuéra, ha yvy pu'ãnguéra?
Máva piko he'i ra'e Ñandejárape, pe ikatúva ojapo térã oheko mbo'e ra'e chupe?
Mávape piko oporandu ra'e oikuaa haguã mba'éichava'erãpa, ohechauka haguã chupe hekópe guáva rape, ombo'e haguã chupe mba'e kuaa, ohechauka haguã chupe arandu rape?
Chupe guarã tetãnguéra, peteĩ y tyky hyrúgui ho'áva, térã peteĩ yvy ra'ỹi mba'e pohýi ra'ãháme. Opa tetã yguasu rupi oĩva, peteĩ yvyku'i ra'ỹinte.
Líbano ndohupytýi jepe'arã ha mymbakuéra upepegua, mymbahapyrã.
Opa tetã, henondépe ndaha'éi ramo guáicha mba'eve, chupe guarã naiporãi mba'everã.
Mávarepa pembojojáta Tupãme? Mba'eichagua ta'ãngápa pemoĩta hendaguépe?
Ta'ãnga apoha omboyku ta'ãngarã, mba'e jegua apoha ombyape óro ha ojapo chupe jeguaka ajurigua sã pláta.
Pe oikuave'ẽtava mboriahu kuave'ẽ, oiporavo yvyra ituju'ỹva ha oheka ta'ãnga apoha ha'evéva, ojapo haguã chupe ta'ãnga ovava'ỹtava.
Ndapeikuaái nga'u piko? Araka'eve piko napehendúi? Noñemombe'úi piko peẽme iñepyrũha guive? Ndoikéi piko pene akãme mba'éichapa oiko ra'e ko yvy?
Ha'e oguapy ko arapy ári ha upe guive yvypóra tukúpe ojogua. Ha'e yvága ahojáicha oipyso, ojeiko haguã iguýpe.
Ha'e ohundi mburuvicha guasukuérape ha yvy arigua sãmbyhyhárape.
Ojogua yvyra ra'y ramónte oñeñotỹva, hapo ramo guarã ha'e oipeju hi'árikuéra ha ipiru, ha yvytu ratã kapi'i pirukuéicha ogueraha.
Tupã Imarangatúva oporandu: Mávare piko che mbojojáta, añembojoja haguã hese?
Pejesaupi ha pema'ẽ. Máva piko umi mba'e apohare? Pe he'íva peteĩ-teĩme hembiaporã ha héra rupi ohenói. Ha'e ipokatu ha ipu'aka mbarete rupi ndaipóri ou'ỹva ijapytépekuéra.
Mba'ére piko ere, Jacob, ha ere jey nde Israel: “Ñandejára ndacherechakuaái. Tupã mba'eve ndoikuaaséi che hegui?”
Ndereikuaái nga'u piko? Araka'eve piko nerehendúi Tupãha, opa ára Ñandejára? Ha'e ojapo ko yvy tuichakue, ndaijuku'ái, naikane'õi, iñarandu ndaijapýrai.
Ha'e omokyre'ỹ ikane'õvape, ikangývape omombarete.
Mitã rusu jepe ijuku'a ha ikane'õne, karia'y oñepysãnga ha ho'áne,
ojeroviáva Ñandejárare katu ikyre'ỹ jeýne ha taguatóicha ovevéne. Ijuku'a'ỹre oñaníne ha oguatáne ikane'õ'ỹre.
“Pekirirĩ che renondépe,tetãnguéra,yguasu mboypyriguaha peñemokyre'ỹ!Peñemboja ha ñañemongeta,peju ñañombojovake.
Máva piko pe omopu'ãva kuarahy resẽ guio upe kuimba'épe opavave rehe ipu'akáva ñorãirõme? Máva piko pe omoĩva ipópe tetãnguéra ha mburuvicha guasukuérape ipo guýpe, ikyse pukúpe omyangu'i ha ihu'ýpe omboveve haguã ñana piru kuéicha chupekuéra?
Ha'e omuña chupekuéra kyhyje'ỹre, nopyrũi ramo guáicha ko yvýre.
Máva piko pe omongu'e ha ojapóva upéva? Máva piko pe ohenóiva ñemoñarekuérape iñepyrũha guive? Che, opa mba'e Jára hína, upe tenondegua ha tapykuegua.
Yguasu mboypyrigua ohecha ha okyhyje, yvy mombyrygua oryryipa, oñembojáma, oguahẽma.”
Ha'ekuéra oñopytyvõ ha he'i hikuái ojupe: “Néike!”
Ta'ãnga mboykuha omokyre'ỹ mba'e jegua apohápe, ha martíllo poruha júnke mbotahápe, he'ívo: “Oja porã ojuehe!” Upéi pe ta'ãnga oñemombyta clávope ani haguã oku'e.
Nde katu Israel, che rembiguái, Jacob che rembiporavo, Abraham che irũ tee ñemoñare.
Roguenohẽva'ekue yvy apýra guive, rohenói umi mombyryvehágui ha ndéve ha'eva'ekue: “Nde hína che rembiguái, che roiporavo ha noromboykéi.
Ani rekyhyje, che aime ne ndive. Ani rejepy'apy, che hína ne Tupã. Che romokyre'ỹ ha roipytyvõ, che rojoko che pyapy mbaretépe.
Oñemotĩta ha itĩndýta opytávo umi nde rehe ipochyva'ekue, mba'eve'ỹrõ guáicha oguetéta umi nde rehe oñemoĩva.
Rehekáta ha nderejuhumo'ãvéi umi nde rehe oñemoĩsévape. Ha'éta mba'eve'ỹrõ guáicha, mba'evete asy voi, umi oñorãirõva ne ndive
Che, Tupã nde Jára, roguerekógui che po akatúpe ha ha'e ndéve: “Ani rekyhyje, aju roipytyvõvo.”
Israel, Jacob retã, ne michĩ ha ne kangy ramo jepe, ani rekyhyje, che roipytyvõ. Che, Tupã Israelgua Imarangatúva, upe roipe'áva ivaívagui.
Ajapóta nde hegui mba'e ra'ỹi jykyiha, hãimbe jovái, ipyahu ha oñehãimbe'e porãva. Rejykýi ha remyangu'íta yvytykuéra ha yvy pu'ãnguéra rehejáta kapi'i piru kuéicha.
Repoíta yvytúre ha yvytu oguerovevéta, yvytu ratã omosarambíta. Upérõ revy'áta ipy'a porãgui Ñandejára, Tupã Israelgua Imarangatúva ha'éta nde jeroviaha.
Imboriahu ha mba'eve oguereko'ỹva oiko y rekávo ha ndojuhúi. Ikũ avevopa ijyuhéigui. Che, opa mba'e Jára katu, hese añangarekóta, Che, Tupã Israel Jára, ndahejamo'ãi chupekuéra.
Y ambosyrýta umi yvyty perõme ha yvueta umi ñu rupi amoĩta. Yvy ojeiko'ỹhágui ajapóta y renda ha yvy apekãgui anohẽta ysyry.
Yvy ojeiko'ỹháme amoĩta kuri'y, jukeri ha olivoty, ha yvy perõme amoheñóita kuri'y opaichagua,
ikatu haguã opavave ohecha ha oikuaa, hese oñamindu'u ha ipahápe ohecha kuaa, Che, opa mba'e Jára, upe Israelgua Imarangatúva, ajapo hague ko'ã mba'e che pokatúpe
Ñandejára, Jacob ruvicha guasu, he'i: Peju mbojovakehápe, peñe'ẽ pende jehe.
Peñemboja pemombe'u pe ojehútava, ha mba'épa he'ise pe ojehuva'ekue. Pejemi torohendu. Pemombe'u pe ojehútava, roikuaa haguã mba'épepa opáta.
Peje mba'épa oikóta upe rire, roikuaa haguã peẽha tupã. Pejapo pejaposéva, iporã térã ivaíva, ore mongyhyje haguã.
Peẽ katu ndaha'éi voi mba'eve ha pene rembiapokue mba'eveténte avei! Ha umi pene momba'éva tekove jaheipy hína.
Che amopu'ã chupe yvate gotyo guio, ha oúma, kuarahy resẽ guio ahenói chupe héra rupi. Tujúicha opyrũ, sãmbyhyhárakuérare opyrũháicha tujúre adóve apoha.
Mávapa omomarandu ra'e kóva iñepyrũha guive ikatu haguã jaikuaa? Térã omombe'u ra'e yma guivéma, ja'e haguã: “Upéicha ko hína”? Avave peẽva nomombe'úi ha avave nohendúi peje ramo mba'eve.
Che raẽvete ha'e Siónpe: “Ápe oĩ hikuái! Kóina ápe hína!” Ha amondo Jerusalénpe ñe'ẽ rerahaha.
Ama'ẽ tupãnguéra apytépe ha ndaipóri avave oporombo'éva, ikatu haguã aporandu ha ahendu upe he'íva.
Péina upépe hikuái! Ha'ekuéra ndaha'éi mba'eve, hembiapokue ndaha'éi mba'evete asy. Ta'ãnga nandi reínte hína umíva!
“Kóina ápeche rembiguái, che amo'ãva,che rembiporavoche mbovy'áva.Ipype amoĩ che espírituogueraha haguãteko joja opa tetãme.
Ndosapukáimo'ãi, ndoporoja'omo'ãi, nohendukamo'ãi iñe'ẽ okaháre,
nomopẽmo'ãi takuapi ojepepýmava, nomboguemo'ãi tataindy hendy'ímava. Ojapóta hekoitépe upe heko jojáva.
Ndopytu'umo'ãi ha naikangymo'ãi omoĩ meve yvy ári teko joja. Tetã mombyrygua ojapysakáta hemimbo'ére.
Péicha he'i Tupã Ñandejára ojapo ha oipysova'ekue yvága, ojapova'ekue yvy ha opa mba'e chugui osẽva, omopytuhẽva opa yvypóra pype oikóvape:
Che, nde Jára, rohenói ha rogueraha nde pógui, nde rupi amoĩ haguã teko joja. Che rohenói aipotágui rehechauka che ñe'ẽ me'ẽ yvypórakuérape ha resape tetãnguérape.
Rehesape'a haguã ohecha'ỹvape, renohẽ haguã jepokuahágui umi oikóvape iñapytĩmby ha koty ypytũgui umi pytũmbýpe oikóvape.
Che, opa mba'e Jára. Upéva hína che réra, ha ndahejamo'ãi che reko mimbipa avavéicha guápe, térã oñemomba'e guasu che rendaguépe ta'ãngakuéra.
Oikóma opa mba'e ha'eva'ekue oikotaha, ha ko'ágã ha'e oikotaha mba'e ipyahúva. Ha'e peẽme ojehu mboyve.”
Pepurahéi Ñandejárape purahéi pyahu, pepurahéi chupe mombyry-mbyryvégui, ta hyapu yguasu ha opa ipype oĩva, umi yguasu mboypyrupi oikóva.
Tosapukái yvy ojeiko'ỹha ha itávakuéra, umi ñu oikohápe Cedargua, topurahéi vy'águi umi Sélape oikóva, tohenduka iñe'ẽ yvyty ru'ã guive.
Tojererohory Ñandejára, toñemomba'e yguasu mboypyrigua tetãnguérape.
Ñandejára ondyry kuimba'e py'a guasúicha, ikyre'ỹ ñorãirõháraicha, osapukái ñorãirõrã, sapukái soro ohenduka, hese ija'e'ỹvare ojepoi kyhyje'ỹre.
Ñandejára he'i: Are apyta kirirĩháme, akirirĩ ha ajejoko. Ko'ágã imembýta vaicha asapukái, che pyahẽ, che juku'a.
Ahundíta yvyty ha opaichagua yvy pu'ã ha ambopirupáta hovyũva. Ysyrýgui ajapóta yvy ojeiko'ỹha, ha umi yno'õ ambohypáta.
Tape oikuaa'ỹva rupi ohecha'ỹvape araháta, pytũgui ajapóta ára sakã henonderã ha itatýgui ajapóta chupekuéra tape sỹi. Ko'ã mba'e ajapóta ha ndahejamo'ãi ajapo'ỹre.
Ha umi tupã gua'u rehe ojeroviáva, umi he'íva ta'ãngápe: ‘Peẽ hína ore tupã’, ñemotĩ reheve ohóta mombyry.
Pehendu'ỹva, pehendu. Pehecha'ỹva pehecha.
Ndaipóri ohecha'ỹva che rembiguáicha ha ndaipóri ohendu'ỹva che rembijokuái.
Nde heta mba'e rehecha kuri rejesareko'ỹre, ha heta mba'érendu rejapysaka'ỹre.
Tupã Ñandejára, oporope'áva ivaívagui ombotuicha hembiapoukapy hetãgua ombyaje haguã.
Chuguikuéra oñemonda ha ojepe'a opa oguerekóva, ita kuápe oñemoingepa hikuái ha ojeguereko iñembotypy. Oñemondapa ha ndaipóri oipe'áva chupekuéra mondahágui, oñemoperõ ha ndaipóri he'íva: “Peme'ẽ jeýke chupekuéra”.
Máva piko pende apytégui oikuaaséta ko'ã mba'e, ojapysakáta ha ojepy'apýta ko'ẽ ramo guarã rehe?
Máva piko pe ohejáva oñemondapa Jacob ha Israel ho'a mondaha pópe? Ndaha'éipa hína Ñandejára jajapo haguére ivaíva, jajei haguére hapégui ha nañahenduséi hembiapoukapy?
Ñandejára ohekuavo ñande rehe ipochy rendy, ha pe ñorãirõ hendýva ñande aho'i hatápe, ñande katu mba'eve ndajaikuaaséi.
Ha ko'ágã Israel,Jacob retã,Ñandejára, nde apohare,he'i ndéve: “Ani rekyhyje,chéko roipe'ava'ekueivaívaguiha rohenói nde réra tee rupi.Nde hína che mba'e.
Rehasava'erã ramo y rupi, che aiméta ne ndive ha umi ysyry rupi ndere'yguymo'ãi. Rehasava'erã ramo tata rupi, nderekáimo'ãi. Tata rendy nanderapymo'ãi.
Che hína Tupã nde Jára Israelgua marangatúva, nde pe'áva jejopy vaígui. Che ame'ẽva'ekue Egipto rojogua haguã. Etiopía ha Sabá nde rehe ame'ẽva'ekue.
Roipotágui che mba'erã, che rakate'ỹgui nde rehe ha rohayhúgui, ame'ẽ nde rehe kuimba'e ha tetãnguéra.
Ani rekyhyje, che aime hína ne ndive. Ne ñemoñarépe kuarahy resẽ guio arúta, kuarahy reike guio chupekuéra ambyatýta.
Yvate gotyope ha'éta: “Eme'ẽ jeýke chéve!” Ha Yvy gotyope: “Aníke repyta hesevekuéra!” Eru che ra'ykuéra mombyrýgui, che rajykuéra yvy apýragui eru.
Opa umi che rérape oñehenóiva, umi che voi ajapova'ekue, che po teégui osẽva'ekue, che rerohory haguã!
“Peru jey chéve che retãgua, ohecha'ỹva hesa ramo jepe, ohendu'ỹva ijapysa ramo jepe.
Toñembyaty tetãnguéra, tou opa rupigua yvypóra. Máva piko umívagui he'íma raka'e upe ojehútava, Máva piko umívagui he'i raka'e upe ojehuva'ekue? Togueru mba'e renduhare ñahendu ha jaikuaa haguã añetépa upe he'íva.”
Ñandejára he'i: “Peẽ hína mba'e rechahare ha mba'e renduhare, ha che rembiguáikuéra. Che poiporavova'ekue, peẽ che kuaa haguã, pejerovia haguã che rehe, ha peikuaa haguã mávapa che. Che mboyve ndaipóriva'ekue avaveichagua tupã ha ndaipórimo'ãi araka'eve.
Che ñoite hína opa mba'e Jára. Ndaipóri ambue ikatúva oporope'a jejopy vaígui.”
Che pomomomarandu, aikuaaukava'ekue peẽme ha poipe'a jejopy vaígui, ndaha'éi tupã mombyrygua. Peẽ, mba'e rechahare, che katu, Tupã,
opa ára guive. Ndaipóri oporope'ava'erã che poguýgui. Che ajapóva ndaipóri ombyaiva'erã!
Tupã, opa mba'e Jára, Israelgua marangatúva, jejopy vaígui pende pe'ava'ekue, he'i: “Poipe'a haguã jejopy vaígui aipe'aukáta Babilonia rokẽnguéra, ha caldéokuéra ovy'ahágui ojahe'óta.
Che hína pende Jára, Israel apohare, Tupã marangatúva ha pende ruvicha guasu.”
Ñandejára ojapo tape yguasu mbyte rupi, ha tape po'i y pochy pa'ũ rupi.
Ohatapyña osẽ haguã hetaeterei ñorãirõhára kárro ha kavaju reheve, ohundi haguã chupekuéra. Yvy rehe oity chupekuéra, opu'ãve'ỹ haguã. Tataindy ogue vaicha opa hikuái.
Ko'ágã Ñandejára he'i hetã guápe: “Ani pene mandu'a kuehe guarére, pejeheja yma guarégui.
Che ajapóta ipyahúva, agãitéma pehecháta, oñepyrũma hína. Tape ajapóta yvy ojeiko'ỹháme ha ysyry yvy perõme.
Che rerohory joáta tymba ñarõ, aguara'i ha ñandu guasu, y anohẽ haguére yvy ojeiko'ỹháme ha ysyry yvy perõme, amboy'u haguã che retãgua, che rembiporavo,
pe tetã ajapova'ekue che rerohory haguã.
Nde katu Israel, Jacob retã, nerehenóiri che réra. Nde kuerái uvei che hegui.
Nereikuave'ẽi chéve ovecha mymbahapy ramo, nachemomorãi mymbajuka reheve. Noromongueráiva'ekue ajerurévo ndéve mba'e kuave'ẽ, ha noromyangekóiri ajerurévo insiénso.
Nderejoguáiva'ekue takuapi hyakuã porãva reru haguã chéve mba'e kuave'ẽ ramo. Nachembovy'áiva'ekue rerúvo chéve mymba ojejukáva kyrakue. Upéva rangue, che mongueráiva'ekue uvei ne rembiapo vai kuépe ha che mokane'õ nde reko añanguépe.
Che katu, ha che ñoite hína, upe aipe'áva ne angaipa, che rehehápe.
Oĩ ramo ereva'erã che rehe, ñañombojovake. Ere katu ereséva reñemoĩ porã haguã.
Nde ru ypykue ojapo ivaíva, ha umi ne reko mbo'éva opu'ã che rehe.
Upévare amomarã umi mburuvicha poravo pyrépe, aheja Jacob oñehundi ha Israel oiko ijaheipy ramo.”
Ehendu Jacob,che rembiguái,Israel, che rembiporavo.
Che hína nde Jára, nde Apohare, rojapova'ekue nde sy ryépe ha roipytyvõva. Ani rekyhyje Jacob, che rembiguái, Jesurún, che rembiporavo.
Ambosyrýta hína y yvy ojeiko'ỹháme, ha y osyry hatãva yvy perõme. Ahekuavóta che espíritu ne ñemoñarére, ha ahovasáta nde ra'ykuérape.
Okakuaáta kapi'i hi'y porã vaicha, ha yvyráicha opu'ãva ysyry rembe'ýpe.
Oĩta he'íva: ‘Che, Ñandejára mba'e’. Ambue oñembohérata Jacob ñemoñare, ambueve katu ohaíta ipóre: ‘Ñandejára mba'e’, ha oñembohérata Israel.
Opa mba'e Jára, mburuvicha guasu, ha oipe'áva Israélpe jejopy vaígui, Ñandejára ipu'akapáva, he'i: “Che upe Tenondegua ha pe Ipaha pegua. Ndaipóri ambue tupã.
Mávapa cheichagua? Toguerosapukái, toikuaauka ha tohechauka. Mávapa oikuaauka ra'e, iñepyrũha guive, upe ko'ẽrõgua ha omombe'u ra'e upe ojehútava?
Ani pekyhyje térã peñemondýi, Che, upe yma guivéma, amomaranduva'ekue ha peẽ, mba'e renduhare. Oĩ nga'u piko tupã ambue? Ndaipóri ambue Mo'ãhára. Che ndaikuaái chupe.”
Umi tupã gua'u ra'ãnga apoha mba'everã naiporãi ha mba'everã naiporãi hembiapokue, iporãve ramo jepe. Omomba'e guasúva chupekuéra, mba'eve ndohechái ha ndoikuaái. Upévare ñemotĩme opyta.
Máva piko ojapo ta'ãnga, ndaha'éi ramo viru rehe?
Ha péina umi chupekuéra omomba'e guasúva oñemotĩta, ha umi ijapohare, ha'éva yvypórante avei, opavave oñembyatýta ha oñembojovakéta ha oryrýita kyhyje ha ñemotĩgui.
Pe fiérro rehe omba'apóva omboyku, omba'apo hese tatápe ha martíllope ojapo pe ta'ãnga. Ipyapy mbaretépe omba'apo hese. Ha'e ndokarúirõ ikangy ha ndoy'úirõ ikane'õ.
Ta'ãnga yvyra ojapo haguã pe yvyráre omba'apóva, oha'ã ituichakue, ohai pe ta'ãnga ha omba'apo pe yvyráre, ojapo peve chugui yvypóra ra'ãnga ha upéi omoĩ hendaguãme.
Térã oĩ oñotỹva kuri'y ha upéva ama omongakuaa. Upéicha oguerekóta kuri'y yvyrarã. Térã oipotave ramo kuri'y térã tajy, oñangareko umíva rehe ka'aguýpe ipoguasu porã meve.
Umíva oiporu jepe'arã. Oĩ ipehẽngue ogueraháva ojepe'e haguã, oĩ ogueraháva hembi'u ombojy haguã, ha oĩ oiporúva tupã gua'u ra'ãnga ojapo haguã, ha henondépe oñesũ omomba'e guasu haguã chupe.
Térã oĩ yvyra mbytere omoĩva jepe'arã tatápe ombichy haguã so'o. Ho'u so'o mbichy ha hyguãtã. Ojepe'e avei pype ha he'i: “Javy'aite piko tata ypýpe, ñande rete aku porã ñama'ẽ aja tata rendy rehe!”
Ha pe mbytere ambuégui ojapo tupã gua'u ra'ãnga ha oñesũ henondépe omomba'e guasúvo ha he'ívo chupe: “Che pe'a kena jejopy vaígui. Nde niko hína che tupã!”
Umíva ndoikuaái, nahesakãi chupekuéra mba'eve; hesatũetereígui ndaikatúi ohecha, ha iñapytu'ũ ñembotyetereígui ndoikéi iñakãme mba'eve.
Noñemoĩri ojepy'a mongeta, ndoguerekói iñakãme mba'eve omomba'apo haguã iñapytu'ũ ha he'i haguã: “Pe yvyra mbytere aiporu jepe'arã, ambojy che rembi'u, ambichy so'o ha ha'u kuri. Ha hembyrégui ajapo ko mba'e ahẽ. Mba'éicha piko che añesũta amomba'e guasu peteĩ yvyra pehẽngue!”
Umichagua ha'ete ho'úva tanimbu. Ipy'a okañy ha omyakã tavy chupekuéra. Ndaikatumo'ãi oipe'a manógui hekove. Nde'i chéne araka'eve: ‘Ko mba'e che pópe arekóva piko ndaha'éi chéne japu mba'e?’
Ne mandu'áke kóva rehe Jacob, ne mandu'áke Israel ndeha che rembiguái. Che rojapo kuri, nde hína che rembiguái, ndacheresaráiri nde hegui Israel!
Yvytu oguerahaháicha arai, péicha añembyesarái repu'ã hague che rehe, ha arai ypytũicha aipe'a ne angaipa. Eju jey che rendápe, che niko rojogua kuri!
Yvága, esapukái vy'águi, Ñandejára ojapo haguére upéva! Esapukái hatã yvy, amo hypyvehápe, yvytykuéra, pesapukái rory, ha nde ka'aguy, opa nde yvyra reheve! Ñandejára ojogua haguére Jacob, ha Israélpe ojechauka imimbipápe!
Péicha he'i nde Jára nde pe'áva ivaívagui, nde sy rye guive nde apova'ekue. Che, nde Jára, ajapo opa mba'e, che ñoite ajapo ha aipyso yvága ha amboguapy yvy, avave che pytyvõ'ỹre.
Che ndahejái oiko umi mba'e he'íva maranduhára japu. Che umi mba'e ñemi kuaahápe ambojavypa, karai arandukuérape ambojohova api ha imba'e kuaa výro reípe osẽmba.
Che rembiguáikuéra ñe'ẽ katu amoañete ha che rupi oiko umi che rembijokuái he'íva. Che ha'e Jerusalénpe: “Ojeiko jeýta nde pype” ha Judá pegua távakuérape ha'e: “Peñemopu'ã jeýta,” ha amyatyrõ jeýta itapere.
Che upe ha'éva yguasúpe: “Ta nde rypáke. Y'ỹre rohejáta”.
Che upe Círope ha'éva: “Che roiporavo che ovecha rerekua ramo ha rejapóta opa mba'e aipotáva, ere ramo Jerusalén rehe: ‘Toñemopu'ã jey’, ha itupaóre: ‘Toñemoĩ ipyendarã.’”
Péicha he'i Ñandejárahembiporavo Círope.Ipo akatúagui chupe ogueraha.Omoĩta ipo guýpetetãnguéra,mburuvicha guasukuéraku'a jokuaha ojoráta,táva rokẽnguéraoipe'áta chupe,ikatu'ỹ haguãichaavave omboty.
“Che aháta ne renonderã ha ambokarapéta yvyty, amopẽta okẽ vrónse ha imbotyha fiérro ajokáta.
Ame'ẽta ndéve mba'e repy oñeñongatúva ha mba'eta ojererekóva ñemiháme, reikuaa haguã cheha opa mba'e Jára, Tupã Israel Jára nde réra rupi rohenóiva.
Che rembiguái Jacob ha che rembiporavo Israel rehehápe, rohenói nde réra tee rupi ha romoingova'ekue mburuvicha ramo, nde ndachekuaái ramo jepe.
Che hína opa mba'e Jára, ndaipóri ambue. Che ñoite hína Tupã, ndaipóri ambue. Che rombo'eva'ekue reñorãirõ kuaa haguã, nde ndachekuaái ramo jepe.
Ojekuaa haguã opa rupi, kuarahy resẽ guive kuarahy reike peve, che ñoiteha, ndaiporiha ambue. Che opa mba'e Jára, ndaipóri ambue.
Che upe ajapóva tesakã ha pytũ, ame'ẽ jeiko porã ha jejopy vai. Che, opa mba'e Jára, ajapo opa ko'ã mba'e.
Yvágagui ho'aháicha ysapy ha araígui ama, amboúta yvy ári akã rapu'ã. Yvýgui amoheñóita ivaívagui ñesẽ ha ijykére amoĩta teko joja.” Che, opa mba'e Jára, umíva ajapóta.
Kambuchi ñai'ũ piko oñoñe'ẽ joapíta ijapohare ndive? He'íta nga'u piko chupe: ‘Maerã piko upéicha che apo?’
Térã piko ta'ýra okaguaíta itúva ha isýre, ogueru haguére chupe ko yvy ári?
Péicha he'i Ñandejára Tupã marangatúva Israel apohare: “Pejéta piko chéve mba'érepa ajapo che ra'ykuérape, térã pemombe'úta chéve mba'éichapa ajapova'erã che rembiapo?
Che ajapova'ekue yvy ha yvypóra, che pópe aipysova'ekue yvága, ha amoĩ pype mbyjaita.
Che ahenóiva'ekue Círope oñakã rapu'ã haguã, ha ambovevýita chupe haperã. Ha'e che táva omopu'ã jeýta ha ohejáta oho jey hetãme umi oñemosẽva'ekuépe, mba'eve ojerure'ỹre chupekuéra,” he'i Ñandejára ipu'akapáva.
Péicha he'i Ñandejára: Egipto pegua mba'e repy, Etiopía pegua mba'e ñemu ha umi Sabá pegua hete rusúva, oúta ne rendápe ha nde pópe oñemoĩta. Nde rapykuéri ohóta itasãme ijokuapy, ne renondépe ojayvýta ha ojerure asýta ndéve: “Ne ndive ñoite oĩ Tupã, ndaipóri ambue. Ndaha'éi mba'eve umi tupãnguéra.”
Añetehápe nde hína Tupã ikatu'ỹva jahecha, Tupã Israel Jára, ivaívagui oporope'áva.
Tupã gua'u ra'ãnga apohakuéra, otĩ ha oikóta tĩndyhápe.
Israélpe katu Ñandejára oipe'a ivaívagui opa árape guarã, ani haguã otĩ araka'eve térã tĩndyhápe oiko.
Péicha he'i Ñandejára ojapova'ekue yvága, ha'e hína Tupã. Ha'e ojapo yvy ha omoĩ hatã hendaguãme, ndojapói yvy perõ, ojapo uvei, pype ojeiko haguãicha: “Che hína opa mba'e Jára, ndaipóri ambue.
Na ñe'ẽiva'ekue ñemiháme térã iñypytũháme. Che nda'éi Jacob ñemoñarépe: ‘Pe che reka ndaiporihápe mba'eve’. Che, opa mba'e Jára, ha'e añeteguáva ha heko peguáva.”
Peñembyaty ha pejupa, peñemboja oñondivepa tetãnguéragui pene rembýva. Ndoikuaái pe ojapóva umi ogueroguatáva itupã gua'u yvyra ha oñembo'e tupã ikatu'ỹvape oipe'a chupekuéra ivaívagui
Peñe'ẽ. Peje peñanduháicha ha peñemongeta oñondive: Mávapa omombe'u ra'e ko'ã mba'e oiko mboyve, iñepyrũha guive? Mávapa ymaite guive he'i ra'e oikotaha? Ndaha'éipa ra'e? Che hína opa mba'e Jára Ndaipóri ambue Tupã. Che hína Tupã heko jojáva ha oporope'áva ivaívagui, ndaipóri ambue.
Peju jey che rendápe poipe'a haguã ivaívagui, peẽ opa rupigua. Che hína Tupã ha ndaipóri ambue.
Che añe'ẽ me'ẽ che rérape voi. Che jurúgui osẽ ñe'ẽ añetegua ha ndopytareimo'ãi. Che renondépe oñesũta opavave ha che rérape ome'ẽta iñe'ẽ,
he'ívo: ‘Ñandejára ndive ñoite oĩ akã rapu'ã ha pokatu’. Henondépe opytáta itĩndy opa umi hese ipochy rendyva'ekue.
Ñandejára rehe ae oñakã rapu'ã ha omimbipáta Israel ñemoñare.
Tupã gua'u Bel ikarapãha Nebo ho'a yvýre.Ha'ãngakuéra ojehupi,vúrro ha mburika apére.Tupã gua'u ra'ãngakuéraguiperahava'ekue pende ati'ýre,oiko mba'e pohýimymba ikane'õva peguarã.
Oĩ haguéicha ikarapã ha yvýre ho'a ikatu'ỹre herahahápe ivaívagui oipe'a, ha ha'ekuéra voi ojereraha tetã mombyrýpe ijokuapy.
Pehendu Jacob rogagua, Israel rogagua rembyremi. Pende sy rye guive poguerahava'ekue, che pópe pohupiva'ekue peju mboyve guive, ko yvy ári.
Pende tuja peve upéicha ajapóta, pene akã morotĩmba peve pogueraháta. Upéicha ajapova'ekue, ha akóinte ajapóta. Che jyva ári poguerekóta ha poipe'áta ivaívagui.
Mávarepa peẽ che mbojojáta? Mávape ajoguahápa peẽ peje?
Penohẽ hyrúgui pende óro, mba'e pohýi ra'ãháme peha'ã pende pláta, pehepy me'ẽ mba'e porã apohápe ojapo haguã peẽme pene tupãrã, ha henondépe pejayvy pemomba'e guasu chupe.
Peẽ pehupi pe ta'ãnga pende ati'ýre ha peraha, pemoĩ ipyenda ári ha upépe opyta ikatu'ỹre upégui oku'e. Pesapukaive ramo jepe chupe pejerurévo pytyvõ, nde'íri peẽme mba'eve ha peje jopy vaihágui ndaikatúi pende pe'a.
Pene mandu'a kóva rehe ha peiporu pene apytu'ũ, peñamindu'u hese pende py'apýpe, peẽ tekove aña.
Pene mandu'a umi yma guive ojehuva'ekuére. Che hína Tupã ha ndaipóri ambue. Che hína Tupã, ha ndaipóri che mbojojaha.
Che amomarandu iñepyrũha guive, pe ipahápe ojehútava ha amombe'u ne'ĩrava ojehu, heta ára mboyve. Che ha'e: Umi ha'eva'ekue oikóta, ha ajapóta opa mba'e aipotáva.
Kuimba'e che aiporavóva kuarahy resẽ guio ahenóita, tetã mombyrýgui oúta taguatóicha, ha ojapóta opa mba'e che iñakãme amoĩva. Oikóta opa mba'e ha'e haguéicha, che akãme arekoháicha, upéicha ajapóta.
Pehendúke peẽ pende py'a kangýva peimo'ãva teko joja mombyryha pende hegui.
Amoaguĩma hína che rembiapo pene renohẽtava jejopy vaígui, ndahi'aremo'ãvéima, noĩri mombyry. Siónpe anohẽta jejopy vaígui ha che mimbipápe Israélpe ajechaukáta.
“Eguejy ha eguapy yvýpe,kuñataĩ Babilonia,eguejy,rekúiva nde guapyhágui,caldéokuéra táva guasu.Nereñembohéramo'ãvéima kuñataĩ juky asymi.
Eipyhy nde avati soka ha ejoso trígo. Eipe'a nde rova aho'iha, eipepy nde sái tojekuaa ne retyma rehasávo ysyrykuéra.
Eñemboi opívo ha topyta nandi nde ryeguy. Amyengoviáta ne rembiapo vaikue ha ndaipóri che jokova'erã!”
He'i Tupã Israelgua marangatúva, ivaívagui ñande pe'áva, hérava Ñandejára ipu'akapáva:
“Eguapy kirirĩháme caldéokuéra táva guasu, ekañy iñypytũháme, nanderéra mo'ãvéigui tetãnguéra ruvicha guasu.
Che pochy ramo guare che retãgua ndive, che retã che voi amomarã, ha nde po guýpe ahejava'ekue ho'a. Ndereiporiahurerekóiva'ekue chupekuéra. Itujáva ati'ýre remoĩ mba'e pohýi.
Ereva'ekue: Chéta pende ruvicha opa árape guarã. Ha nderejepy'a mongetái ko'ã mba'ére, ha mba'éichapa repáta nanemandu'áiva'ekue.
Ha ko'ágã, kuña revy'a mantéva, ehendúke kóva: Rejeko kyhyje'ỹ rehe nde guapyhápe ha ere nde py'a pýpe: Chétante ha ndaipórimo'ãi ambue. Ndapytamo'ãi che ména ha che memby'ỹre.
Mokõive mba'e ojehúta ndéve reimo'ã'ỹhágui, peteĩ árape voi: Mena'ỹ ha memby'ỹre repytáta, hetave repaje apo ramo jepe.
Nde reko añáme reñeñanduva'ekue kyhyje'ỹre. Ere nde pype: ‘Ndaipóri che recháva’. Ne arandu ha ne mba'e kuaa nembotavyrai. Ere nde py'apýpe: ‘Chétante, ndaipórimo'ãi ambue’.
Cháke oúta hína nde ári ivaíva, ikatu'ỹtava nde pajépe rejoko, nde ári ojeitýta ikatu'ỹre remombi, upéicha háguinte oúta ñerundi reimo'ã'ỹva'ekue.
Epyta katu opa nde paje apo reheve, ne kuñataĩ guive rejapo iteva'ekue, jahecha maerãpa iporãta ndéve jahecha oĩpa okyhyjéva nde hegui.
Nde kueráima ndéve oñemoñe'ẽva'ekuégui. Tou upéicharõ ha ta nde pe'a ivaívagui umi yvága kuaaha, mbyja rehe oma'ẽvo oikuaáva mba'e ñemi, ha jasy pyahu rehe omañávo tomombe'u ndéve ojehútava.
Ñana pirukuéicha umíva okaipáta, nokañymo'ãi tata rendy ndaha'emo'ãivagui tatapỹi ojepe'e haguã.
Upéicha opa reíta umi paje apoha ne pytyvõ iteva'ekue ne kuñataĩ guive: Peteĩ-teĩ ohóta tape japu rehe ha ndaipórimo'ãi ñehundígui nde pe'áva.”
Ehendu kóvaJacob rogagua,nde rérava Israel,Judá ñemoñaréva,Ñandejára réra rehereme'ẽva ne ñe'ẽ,Tupã Israel Jára rérarehenóiva,ndaha'éi ramo jepeañetehápe ha hekópe.
Reñembohérava táva marangatu rejekóva Tupã Israel guáre, hérava Ñandejára Ipu'akapáva.
Che amomarandu ymaite guive upe ojehútava, ha upéicha háguinte ajapo ha oiko.
Aikuaa ne akã kuchuha, nde ajúra hatã fiérroicha ha nde syva vrónseicha.
Upévare yma guive, romomaranduva'ekue, aikuaaukava'ekue ndéve ojehu mboyve, ani haguã ere: “Che tupã gua'u hína pe ojapova'ekue, che pógui osẽva'ekue ta'ãnga rembiapokue hína upéva.”
Nde rehendu ha rehechava'ekue opa ko'ã mba'e, ha piko neremomarandumo'ãi? Águive ahendukáta ndéve mba'e ipyahúva, oñemíva, ojekuaa'ỹva,
ramónte ojejapova'ekue. Umíva guigua nerehendúiva gueteri ko'ágãite peve. Upéicha ndaikatumo'ãi ere: “Aikuaáma voi kuri”.
Nerehendúi ha ndereikuáiva'ekue mba'eve, nde apysape ndojerái araka'eve. Aikuaa porã ne tĩ pu'ãha, ha nde sy rye guive nde apeguypegua.
Che réra rehehápe ajejoko che pochýgui, ama'ẽvo che jehe ajejoko ani haguã rohundi.
Péina romopotĩ, ndaha'éi pláta oñemopotĩháicha. Jehasa asy ratakuápe romopotĩ.
Che rehehápe ajapo, ndaikatúi che réra oñemomarãvo. Ndahejamo'ãi avave oñemoherakuã porã che rendaguépe.
Che rendu Jacob retã, che rendu Israel, che ahenóiva'ekue: Che ñoite hína Tupã, upe tenondegua ha pe ipaha.
Che pópe omohendava'ekue yvy ipyendápe, ha che akatúape aipysova'ekue yvága. Ahenói chupekuéra ha ou oñondivepa.
Peñembyaty joa ha pehendu: Mávapa pende apytégui omomarandu ra'e pe ojehútava? Che rembiporavo ojapóta pe che aipotáva Babilonia ha caldéokuéra ñemoñarére.
Che upe añe'ẽva'ekue, chupe ahenóiva'ekue, chupe ambouva'ekue ha ohoha rupi osẽ porãta.
Peñemboja ha pehendu kóva: Iñepyrũha guive na ñe'ẽiva'ekue ñemiháme, ojehu guive aimeva'ekue upépe. Ha ko'ágã che, Tupã opa mba'e Jára, ame'ẽ chupe che espíritu.
Péicha he'i Tupã Israel Jára marangatúva, ivaívagui nde pe'áva. Che, Tupã nde Jára, rombo'e ndéve ou porãtava rehe ha ahechauka ndéve nde raperã.
Rehendu che ñe'ẽ, nde vy'a okakuaava'erã mo'ã ysyry guasúicha, ha ypu'ã yguasúpe guáicha reñakã rapu'ãva'erã mo'ã!
Yvy ku'ícha hetava'erã mo'ã ne ñemoñare, umi nde hegui osẽva yvyku'i ra'ỹi yguasu rembe'ýpe guáichava'erã mo'ã. Ndojehapo'óiva'erã mo'ã nde réra, ha ndojeíriva'erã mo'ã che renondégui.
Pesẽke Babilóniagui! Pekañy caldeaguakuéragui! Pemombe'u ko'ã mba'e sapukái rorýpe, pemyerakuã yvy jere kuévo. Peje: “Ñandejára oipe'a jejopy vaígui hembiguái Jacóbpe.”
Ha'ekuéra ndaijyuhéiri yvy ojeiko'ỹha rupi ogueraha haguépe chupekuéra. Chupekuéra guarã oguenohẽ itágui y. Ojoka upe ita ha osẽ chugui ysyry.
Iñañáva peguarã katu ndaipóri py'a guapy, Péicha he'i Ñandejára.
Pehendu tetãnguéra yguasu mbyte pegua, pejapysaka tetã mombyry guáva! Ñandejára che renói yvy ári aju mboyve, che sy rye guive che rérare imandu'a.
Che jurúgui ojapo kyse puku rãimbe, ipópe che mo'ã, che apo hu'y akuáicha ha che moĩ ihu'y ryrúpe.
He'i chéve: “Nde Israel, che rembiguái, nde rehe ajerovia.”
Che katu ha'e che pype: “Reínte añeha'ã ra'e, ha che kane'õ rei mba'everã.” Ñandejára katu oñangareko che rehe, ha Tupã ome'ẽ chéve che rembiapokue repy.
Ha ko'ágã oñe'ẽ Ñandejára, upe che apova'ekue che sy rye guive hembiguairã, che rehe ae Jacob ojevy haguã ha'e gotyo ha Israel oñemoĩ ijykére. Che katu tuicha mba'e Ñandejára renondépe, ha Tupã che mombarete.
Tupã he'i chéve: “Ndaha'éi che rembiguairãnte roipotáva remoĩ jey haguã hekópe Jacob ñemoñare ha ojevy haguã umi hembýva Israélgui. Romoingóta uvei tetãnguéra resapehárõ, ikatu haguã yvy jere kuévo oñesẽ jejopy vaígui.”
Tupã Israel Jára marangatúva, jejopy vaígui oporope'áva, he'i upe tetã ojeapo'ívape, upe oikóva jaheiha ramo, tetãnguérape guarã, mburuvicha jerokuéra rembiguáirõ oikova'ekuépe: “Mburuvicha guasukuéra oñembo'ýta nde rechávo ha ita'ýrakuéra ne renondépe oñesũta. Che, opa mba'e Jára, Tupã Israelgua marangatúva, ha ajapóva upe ha'eva'ekue, roiporavo haguére.”
Upéicha he'i Ñandejára: Ou porã vove ndéve rohendúta ha ho'a vai ramo roipytyvõta. Che rojapo ha romoĩ nde rupi añe'ẽ me'ẽ haguã che retãgua ndive, amopu'ã jey haguã hetã, oiko jey haguã hikuái ijyvy teépe opytava'ekue avave'ỹre,
ere haguã ojepokuávape: “Pesẽ katu!” Ha pytũmbýpe oikóvape: “Pejechauka!” Opa tape yke rupi ojuhúta kapi'i, ha umi yvy perõme oĩta hymba rembi'urã.
Naiñembyahýiri ha ndaijyuhéimo'ãi, kuarahy aku ha mbyry'ái noñandumo'ãi, pe oporoporiahurerekóva niko oisãmbyhýta, ha y hetaha rupi ogueraháta chupekuéra.
Opa che yvytykuéragui ajapóta tape, ha umi tape po'i ambojojáta.
Ema'ẽ, umíva ou mombyry guio, umi ambue ou yvate guio ha kuarahy reike guio, ha umi ambueve Asuán guio.
Pesapukái joa yvágakuéra, epopo vy'águi nde, yvy, yvytykuéra pesapukái rory! Ñandejára niko ombovy'a jey hetã guápe, ha oiporiahurereko mboriahukuérape.
Sión katu he'i: “Ñandejára che reja, Tupã hesaráima che hegui.”
Peteĩ kuña piko ikatu hesarái imemby kambúgui oiporiahurereko'ỹre upe chugui osẽva'ekuépe? Ha'e hesarái ramo jepe, che ndacheresarái chéne nde hegui.
Che po pytépe ahai nde réra, nde rehe che mandu'a mante.
Toiko Pya'éke umi ne mopu'ã jeýva, ha tosẽ umi nde reityva'ekue yvýre ha ne myangu'i.
Ema'ẽ nde jere kuévo ha ehecha. Opavave oñembyaty ha ne rendápe ou joa. “Che, opa mba'e Jára, añe'ẽ me'ẽ che jehe voi. Opa umíva ha'éta jeguaka remoĩva nde jehe, mba'e jeguáicha kuñataĩ oñemoĩva omenda haguã.
Umi nde tapere, ha ne retã ojeiko'ỹha, michĩtama umi oúvape guarã. Umi ne rundiva'ekue ohóma mombyry.
Ha umi ne memby nde hegui ojepe'ava'ekue, he'íta nde apysápe: “Ko tetã michĩ oréve guarã. Eme'ẽna peteĩ roiko haguãme.”
Nde katu eréta nde pype: “Mamógui piko osẽ chéve ko'ãva? Che niko apytava'ekue che memby'ỹre ha ikatu'ỹre che memby. Che retãgui mombyry ha cheño aikova'ekue. Máva piko omongakuaa chéve ko'ãva? Mamo oiko ra'e?”
Ñandejára he'i péicha: “Amopu'ãta che po tetãnguéra gotyo, ha ahupíta che poyvi veve ohecha haguã ha'ekuéra. Jyva ári oguerúta hikuái nde ra'ykuérape ha nde rajykuérape ati'ýre.
Nde rerekuáta mburuvicha guasukuéra ha ne mongakuaaha itajýrakuéra. Ojayvýta yvy peve ne renondépe, oheréita nde py rehegua yvy tĩmbo, ha reikuaáta cheha opa mba'e Jára, noñemotĩriha che rehe ojeroviáva.”
Ikatu piko ojepe'a kuimba'e py'a guasúgui upe ñorãirõhágui oguerúva? Térã okañy chugui upe oñemyakãsãva'ekue ñorãirõháme?
Ñandejára he'i péicha: Ipy'a guasúvagui aipe'áta upe ñorãirõhágui oguerúva ha aipe'áta chugui upe oñemyakã sãva. Che voi ambohováita umi nde rehe oñemoĩsévape, ha nde ra'ykuérape jejopy vaígui aipe'áta.
Ipo guýpe nde rerekóvape ho'o tee che ha'ukáta, ha huguýpe amonga'úta kaguy pyahúpe ramo guáicha. Ha upéicha oikuaáta opavave, che, opa mba'e Jára, ha'eha upe nde pe'áva jejopy vaígui, ha upe ne renohẽva ha'eha Imbaretéva Israelgua.
Mamo piko oime pe kuatiaame'ẽva'ekue pende sýpeaheja ramo guare chupe?Térã mávape pikoche pome'ẽ ra'etembiguáirõamyengovia haguã chupeche mba'e porukue?Pene rembiapo vaikuérepeñeme'ẽ kuriha pene añanguéreoñeme'ẽ pende sýpejueja kuatia.
Mba'ére piko aju ramo ndaipóri avave? Mba'ére piko pohenói ramo avave nacherendúi? Peimo'ã piko ra'e ndaikatuiha poipe'a jejopy vaígui? Peimo'ã piko ra'e ndaikatuiha pene sã amondoho? Che akororõnte ha hypa pe yguasu, ha ysyrýgui ajapo yvy ojeiko'ỹha. Pirakuéra yuhéigui omanomba ha itujupa ndaiporivéigui y.
Che amondehũ yvága ha ñembyasy aópe añuãmba.
Ñandejára che reko mbo'e amokyre'ỹ haguã che ñe'ẽme ikane'õvape. Ára ko'ẽre oñe'ẽ che apysápe ahendu haguã hemimbo'e.
Ñandejára oipe'a che apysa, che ndajokói chupe ha ndaguevíri.
Amoĩ che ape che nupãsévape ha che rendyva'óvagui ndajehekýiri. Che rova pete ha che rova rehe ondyvúvagui che rova namokañýi.
Ñandejára upe che pytyvõva. Upévare nañandúi ajehova api ramo, añemohatã itáicha, aikuaa rupi nañemotĩmo'ãiha.
Aguĩ oĩ upe osẽva che rehehápe, mávapa oguereko he'iva'erã che rehe? Jaha ñañombojovake! Oguerekóva he'iva'erã che rehe, toñemboja ha te'i!
Ñandejára upe che pytyvõva, mávapa che moĩ vaíta. Che rehe ija'e'ỹva opa reíta, umi ao yso ho'upa vaicha.
Máva pende apytéguipa omomba'e Ñandejárape ha ohendu hembiguái ñe'ẽ? Oguata ramo jepe pytũmbýpe ha mba'eve nahesakãi chupe, tojerovia Ñandejára rehe ha tojeko Tupã rehe.
Peẽ katu tata pehatapyñáva ha pembosako'íva hu'y rendy, pe'áta pende rata teépe, pende hu'y rendýpe peje kutúta. Ñandejára ipo rupi ojapóta, pejepysóta jeiko asy pa'ũme.
Pehendúke peẽpehayhúva teko joja,ha peikoséva che rape rupi,he'i Ñandejára.Pema'ẽ pe ita guasúrepeñekytĩ haguégui,ha pe itaty rehepeñerenohẽ haguégui.
Pema'ẽ pende ru Abraham ha pende sy Sara rehe. Ha'eño ramo guare ahenóiva'ekue chupe, ahovasa ha amboheta iñemoñare.
Ñandejára ombovy'a rire Sión, ombovy'a rire itapere, ha'e ojapo rire yvy ojeiko'ỹhágui yvotyty ha yvy perõgui Ñandejára vy'aha, upépe oĩta tory ha vy'a, ñemomba'e guasu mba'e pu porãme.
Pejapysaka che rehe che retãgua, Ehendu ko ha'éva che retã: Che hegui osẽta tembiapoukapy, ha teko joja che mba'éva ohesapéta tetãnguéra.
Peteĩ sapy'aitépe teko joja che mba'éva amoguahẽta, jejopy vaígui ñesẽ che amoĩva ko'ẽ júicha iñapysẽta, pyapy mbaretépe aisãmbyhýta tetãnguéra. Tetãnguéra yguasu mbyte pegua oĩ che ra'arõvo ha che pyapy mbarete rehe ojerovia.
Yvága gotyo pejesaupi ha yvýre pema'ẽ. Tatatĩcha opa reíta yvágakuéra, yvy ao tujáicha osoropáta ha yvypóra ñati'ũicha omanombáta. Ivaívagui ñesẽ arúva, opa árape guarãma, teko joja che amoĩva, ndopamo'ãvéima.
Pehendu peẽ peikuaáva teko joja, Perekóva pende py'apýpe che rembiapoukapy. Ani pekyhyje ñe'ẽ reitýgui, ani peje py'apy ñe'ẽ meguã rehe.
Yso okarúta hesekuéra okaruháicha aóre, uñe okarúta hesekuéra okaruháicha ovecha raguére. Teko joja che mba'éva, opa árape guarã. Ivaívagui ñesẽ che amoĩva, ndopamo'ãvéi.
Néike, epáyke ore Jára, eiporu nde pyapy mbarete! Umi ára ohasava'ekue ramo guaréicha. Nde rembo'i sa'iva'ekue Rahab, rehundi yguasu pegua teju jagua.
Nde rembohypava'ekue yguasu, y aty guasu hypy etéva, ha yguasu ruguágui rejapo tape ohasa haguã oñerenohẽva tembiguái rekógui.
Upéicha avei ou jeýta umi Ñandejára ojoráva, ha Siónpe oikéta osapukái rorývo, vy'a pavẽ omyakãta chupekuéra, tory ha vy'a chupekuéra omoirũta, tasẽ ha vy'a'ỹ opa reíta.
Néike, che voi romokyre'ỹ. Mávagui piko rekyhyjéta yvypóra? Kapi'ícha ikangývagui piko?
Nde resaráita piko nde Jára ha nde Apoharégui, oipysova'ekue yvága ha omboguapyva'ekue yvy? Reryrýita piko mante rei, ipochy ramo umi ne ndive ojopýva ha oĩva ne rundi haguãicha? Mamo piko oime umi ipochýva?
Peteĩ sapy'a itépe opoíta hikuái umi oñemyakãsãva'ekuégui, Nomanomo'ãi pe yvy kuápe ha ndopytamo'ãi hembi'u'ỹre.
“Che hína Tupã nde Jára, yguasu ambokacha ha okororõ ypu'ã, che réra, opa mba'e Jára ipu'akapáva,
aipysova'ekue yvága ha amohenda yvy. Che amoĩ nde jurúpe che ñe'ẽ ha che pópe romo'ã. Che ha'eva'ekue Siónpe: ‘Nde hína che retãgua.’”
Néike, epáy Jerusalén ha epu'ã. Nde Jára pógui remboy'u ipochykue, ha remboy'upaiteva'ekue.
Ne membykuéra apytépe, ndaipóri ne sãmbyhyharã, remongakuaava'ekue apytépe, ndaipóri ne mboguatava'erã.
Ko'ã mokõi mba'e ivaíva ou nde ári: ne retã oñehundi ha oñemoperõ. Mávapa nde poriahurerekóta? Ñembyahýigui ha ñorãirõme oñemano. Mávapa ne mbyasýta?
Ne membykuéra ikangypa, ojepyso umi tape ku'áre guasu pytãicha iñuhãme. Ipochýgui, Ñandejára chupekuéra oinupã, ne Tupã chupekuéra ombyepoti.
Upévare ehendu kóva, táva jaheipy, reka'úva ha ndaha'éi kaguýpe.
Tupã nde Jára, osẽva nde rehehápe, he'i: “Aipe'áta nde pógui upe reka'uha neremboy'umo'ãvéima che pochykue.
Amoĩta, umi nde rehe oñemboharáiva'ekue pópe. Umi ndéve he'iva'ekuépe: ‘Ejepyso yvýre torohasa nde ári.’ Ha nde rejepysova'ekue yvýre, ojehasa haguã nde ári tapére ramo guáicha.”
Néike, Sión,epáy ha eñemombarete.Jerusalén, táva marangatu,emonde nde ao iporãvéva.Umi mombyrygua,tekove potĩ'ỹ,ndoikemo'ãvéima nde pype.
Epu'ã Jerusalén, eityvyro nde jehegui yvy tĩmbo, eñemoĩ nde guapyhápe. Sión, kuñataĩ reñemyakãsãva'ekue, eipe'a mba'e pohýi nde ati'ýgui.
Péicha he'i Ñandejára: “Noñeme'ẽiva'ekue chéve mba'eve pende rehe, tembiguáirõ peje reraha ramo guare. Ha che name'ẽmo'ãi avei, poguenohẽ jeývo tembiguái rekógui.
Iñepyrũháme che retãgua ohova'ekue Egíptope ha oiko upépe mombyrygua ramo. Upéi katu Asiria ojopy hendive reiete.
Ha mba'e piko pe ko'ágã ahecháva? Reiete che retãgua ojereraha Babilóniape. Umi oguerekóva ipo guýpe, osapukái joa ojejapógui ha che apo'i mante rei.
Upévare che retãgua oikuaáta che réra ha ágãnte ohecha kuaáta cheha upe ha'eva'ekue: ‘Ápe aime!’”
Iporãite piko jahecha ou ramo umi yvyty rupi ñe'ẽ porã reruha py'a guapy omombe'úva, omomarandúva ñesẽ jejopy vaígui ha he'íva Siónpe: “Ne Tupã, mburuvicha guasu!”
Ehendu, oñe'ẽ hatã umi mombyry oma'ẽva ha oñondivepa osapukái rory, ohechágui hesa tee rupi Ñandejára ou jeyha Siónpe.
Pesapukái joa vy'águi, Jerusalén taperekuéra! Ñandejára ombovy'a jey hetã guápe ha imba'e jey Jerusalén!
Ñandejára ohechauka ipokatu opa tetã renondépe. Yvy jere kuévo ojekuaáta Tupã ñande pe'a hague jejopy vaígui.
Néike, pesẽ katu Babilóniagui. Ani pepoko mba'eve ipotĩ'ỹvare, pesẽ katu Babilóniagui. Pene potĩke peẽ perojáva Ñandejára rembiporu!
Ha natekotevẽmo'ãi pesẽ pya'e, natekotevẽmo'ãi pesẽ sarambi kuépe, pene renonderã ohógui Ñandejára, ha pende rapykue guio pene mo'ã Tupã Israel Jára.
Che rembiguái oñakã rapu'ãta, ojehupi ha oñemoĩta yvate.
Heta oñemondýiva'ekue ohecha ramo chupe, ndojoguavéigui yvypórape,
upéicha avei, chupe ohechávo opa tetã opytáta ijurujái ha mburuvicha guasukuéra iñe'ẽngúta. Ohecha ha oikuaátagui upe ohendu'ỹva'ekue, araka'eve.
Máva piko ogueroviáta upe rohendukava'ekue? Mávape piko Ñandejára oikuaauka ipokatu?
Okakuaa mba'e rokýicha henondépe ha yvyra rapóicha yvy perõme. Ha'e naiporãi ha ndoguerekói mba'eve ñama'ẽse haguã hese.
Ojeapo'i ha ojejei chugui, opa mba'e hasy chupe, jeiko asýre ojepokuaa, ojejere chugui ndojehechaséigui chupe. Roguereko ijaheipy ramo ha ndorojapói mba'evérõ.
Ha'e katu ogueraha ijapére ñane mba'asy ha ogueropu'aka opa mba'e hasýva ñandéve. Ñande ñaimo'ã, Ñandejára oinupã hague chupe, ombyepoti ha omotĩndy hague.
Ha'e ojekutu ñane tĩ atãnguére, ñane rembiapo vaikuére oñemyangu'ipa. Ho'a hi'ári pe ñenupã oguerúva ñandéve py'a guapy, ha ijekutukue rupi jakuera ñande.
Ovecha okañyva'ekuéicha, jaikova'ekue ñane akãre, Ñandejára katu omoĩ ijati'ýre ñane rembiapo vaikue.
Oñeñemboharáivo hese, ha'e oñemomirĩnte, ha nde'íri mba'eve. Ojereraha ovecha ra'ýicha ojejuka haguãme, ha'e katu okirirĩnte ha ndo jejuru pe'ai, ovecháicha oñeñapĩ ramo.
Ojereraha jepokuapy, hekope'ỹ oñembojovake, ha avave ndojepy'apýi hese. Ojehapo'o ko yvýgui, ha ojejuka, che retãgua rembiapo vaikuére.
Oñeñotỹ mba'e vai apoha apytépe, hembiapo vaíva ykére ityvy oñemoĩ, ndojapói ramo jepe ivaíva ha ijurúgui nosẽi japu.
Jeiko asýpe, Ñandejára ojopyseva'ekue chupe. Ha oñeme'ẽ haguére jeiko asýpe tembiapo vaikuére, oikove pukúta ha ohecháta iñemoñare. Ñandejára rembipota oikóta ha'e rupi.
Hetaite oiko asy rire, ohecháta ára sakã, ha ovy'áta oikuaávo. Ñandejára rembiguái marangatu oipe'áta ivaívagui hetápe, oguerahátagui ijapére umíva reko vaikue.
Upévare Tupã omohendáta chupe karai guasukuéra apytépe, Poguasu ndive oikéta mba'e ñemboja'ópe, oñeme'ẽ haguére omano haguã, oñemoĩ iñangaipáva apytépe. Ha'e katu ohupi ijati'ýre yvypóra angaipa, ha oñembo'e hembiapo vaívare.
Esapukái vy'águikuña ikatu'ỹva ne membyha ne memby'ỹva'ekue,epurahéi rory ndena ne membýiva'ekue araka'eve,he'ígui Ñandejára: “Kuña ojeheja reiva'ekueimemby hetavétakuña omendava'ekuégui.”
Embotuichave nde róga vakapi, eipyso kyhyje'ỹre pe reñemo'ãha, embopukuve isã, eikutu porã umi yvyra hakua,
rejepysótagui nde akatúa ha nde asu gotyo. Ne ñemoñare heta tetãre oñemomba'éta ha oikóta umi táva ko'ágã ojeiko'ỹháme.
Ani rekyhyje, nereñemotĩmo'ãi, ndaipórimo'ãi mba'érepa reiko haguã tĩndyhápe. Ne kuñataĩme guare akã hatãnguégui reñembyesaráita, nanemandu'a mo'ãvéi reiko hague mena'ỹre ijaheipýrõ,
omendátagui nde rehe nde Apohare, hérava opa mba'e Jára ipu'akapáva, ivaívagui nde pe'áva, Tupã Israelgua marangatúva, ko yvy tuichakue Jára.
Ndeva'ekue peteĩ tembireko pyahúicha, rejeheja rei ha revy'a'ỹva. Ñandejára katu ne renói jey ha he'i ndéve:
“Sapy'a mínte roheja kuri ha che py'aite guive roguereko jeýta che mba'e ramo.
Che pochy rendýpe nde hegui akañyva'ekue sapy'aite, ha upéicha ramo jepe, ymaite guive rohayhu che py'aite guive.” Péicha he'i nde Jára ivaívagui nde pe'áva.
“Añe'ẽ me'ẽ haguéicha Noépe, y ojaho'ipa ramo guare yvy, nambojaho'i mo'ã veimaha ýpe yvy, upéicha añe'ẽ me'ẽ ko'ágã ne ndive ndachepochy mo'ãvéima ha ndajahéi mo'ã veimaha nde rehe.
Hendágui ojei ramo jepe, ha ovava yvytykuéra, ndojei chéne nde hegui che mborayhu, ha che ñe'ẽ me'ẽ py'a guapy rehegua ndovavái chéne.” He'i nde Jára nde rayhúva.
“Rejejopy vaíva, rejepy'apýva, revy'a'ỹva! Che voi amboguapýta nde itakuéra ita jegua hũ ári. Ne pyenda ramo amoĩta ita jegua hovy.
Nde róga yvatekuéra ajapóta ita jegua pytãgui, ne rokẽnguéra, ita jegua rovyũgui, ha nde tápiakuéra ita jeguágui.
Che ahekombo'éta ne membykuérape. Opavave oiko porãitereíta.
Teko joja ne mombaretéta, rejeíta jejopy ha kyhyjégui, ñemondýi guasu nandepy'apy mo'ãvéi.
Oĩ ramo ondyrýva nde rehe, ndaha'emo'ãi che ahatapyñágui, ha nde hína upe nde pu'akátava hese.
Che hína upe ajapova'ekue fiérro rehe omba'apóvape, tata ombojepotáva ha ojapo hembiporurã. Che ajapova'ekue oporohundívape oporohundi haguã.
Ha ndaipóri gueteri oikuaáva mba'épepa ikatúta ne rundi. Rembotýta nembojovakeséva juru. Kóva oñeme'ẽta Ñandejára rembiguáikuérape: Che amyakã rapu'ãta chupekuéra.” Ñandejára upe oñe'ẽva.
“Opa pende yuhéivapeju pey'u.Pende viru'ỹva peju,reínte toñeme'ẽpeẽme trígo.Toñeme'ẽ avei kambyha kaguy,pehepy me'ẽ'ỹre.
Maerã piko peme'ẽta viru ndaha'éirõ tembi'úre, ha pene rembiapokue repy, napenemohyguãtãmo'ãivare? Pejapo ha'éva ha pekaru porãta, pe'úta umi mba'e hevéva.
Peju che rendápe ha pejapysaka, pe che rendu ha peikovéta. Ajapóta pene ndive ñe'ẽ me'ẽ opa árape guarãva, ambyajévo péicha umi mborayhu ñe'ẽ ame'ẽva'ekue Davídpe.
Che amoĩ chupe mba'e rechaha ha mba'e renduha ramo tetãnguéra peguarã. Huvicha ha heko mbo'eha ramo.
Nde rembyatýta tetãgua reikuaa'ỹvape ha pya'e oúta ne rendápe, che, Tupã nde Jára, Israelgua marangatúva, rombojerovia haguére.
Peheka Ñandejárape ikatu aja pejuhu chupe, pehenói chupe hi'aguĩ jave.
Iñañáva toheja hape vai, mba'e vai apoha anive oguereko iñakãme ivaíva. Pejere Ñandejára gotyo, ha'e pende poriahurerekóta, pejere Tupã gotyo, ha'e niko ipojera oheja rei haguã ñandéve ñane angaipa.
Che remiandu ndaha'éi pene remiandúicha ha pende rape ndaha'éi che rapéicha, he'i Ñandejára.
Yvága oĩháicha yvate yvýgui, péicha che rape ijyvateve pende rapégui ha che remiandu pene remiandúgui.
Ama ha y rypy'a oguejyháicha yvágagui ha ndojevýi, omohe'õ mboyve yvy, heñói haguã mba'e ra'ỹi oñemitỹvape ha oĩ haguã tembi'u okarúvape guarã.
Péichata pe ñe'ẽ osẽva che jurúgui, ndojevymo'ãi che rendápe, ojapo'ỹre che rembipota, ha oikopa pe che ha'eva'ekue.
Peẽ pesẽta upégui vy'a pópe, pehóta pene retãme py'a guapýpe. Osapukái rorýta yvyty ha yvy pu'ã pende rechávo, ha ka'aguy pegua yvyra ojepopete joáta.
Javorái oĩ haguépe okakuaáta kuri'y, pyno rangue hokýta asuséna. Omoherakuã guasúta Ñandejárape, ha'éta mba'e rechaukaha ndojeimo'ãvéimava araka'eve.”
Ñandejára he'i: “Pejapoheko joja ha hekópe guávaOguahẽ mbotáma áraivaívagui oñesẽ haguãha teko joja che mba'évaoĩma ojechauka haguãicha.
Ovy'a iteva'erãpa upe ojapóva upéicha ha oñemohatã hembiapópe ojejokóvo pytu'uha ára momarãgui ha mba'e vai apógui!”
Mombyrygua ojapóva Ñandejára rembipota, ani he'i: “Ñandejára che mboyke hetã guágui.” Ha pe ikatu'ỹva ita'ýra ani he'i: “Che niko yvyra pirukuéma.”
He'ígui péicha Ñandejára: “Umíva ombyaje ramo che pytu'uha ára, ojapo ramo che rembipota, ha oñemohatãrõ che ñe'ẽ me'ẽme,
che ame'ẽta chupekuéra mba'e iporãvéva ta'ýra ha tajýragui. Hérakuéra ojehaíta opa árape guarã che tupaópe ha ikorarapy jere rye pýpe. Ame'ẽta chupekuéra téra opa árape guarãva, ojepe'ave'ỹva'erã araka'eve.
Ha umi mombyrygua oikóva che rape rupi ojapo haguã che rembipota, che rayhu, ha oiko haguã che rembiguái ramo, ombyaje ha nomomarãirõ pytu'uha ára ha oñemohatã che ñe'ẽ me'ẽme,
arúta chupekuéra che yvyty marangatúpe ha ambovy'áta che ñembo'e rógape. Arohorýta che altárpe imymbahapy ha imymbajuka, che rógare oje'étagui opa tetãme guarã, ñembo'e róga.”
Péicha he'i Ñandejára, ombyatýva Israelgua isarambiva'ekuépe: Umi oñembyatyva'ekuépe ambojo'avéta.
Tymba ñu ha tymba ka'aguy, pejúke ha pe'upa che ovechakuéra.
Umi che retã guáre oñangarekóva, hesatũmba. Ndohechái mba'eve. Ha'ekuéra niko jagua oñarõ'ỹva. Oñeno ha oñe'ẽ reipa, okesénte voi.
Ha'ekuéra niko jagua ñembyahýi hyguãtã'ỹva. Umívajeko tetãgua rerekua! Ndohecha kuaái mba'eve. Peteĩ-teĩ oho hape rupi, oĩ haguéicha imba'erãvante oheka.
He'i joa ojupe: “Jahápy jaru kaguy ha mba'e iro porãva jaka'u haguã. Ha ko'ẽrõ upéichata avei, térã iporãvéta.”
Ijohéi pyréva omanoha avave ndojepy'apýi hese,karai Imarangatúvaopa ko yvy áriha avave ndohecha kuaái,omanóvo ha'e oñerenohẽivaívagui,
ha oike py'a guapýpe. Tape karẽ'ỹre oguatava'ekue ko'ágã opytu'u ityvýpe.
Peñemboja peẽ paje apoha ñemoñare, pende ru, kuimba'e hembirekógui opoíva ha pende sy, kuña reko vai.
Mávare piko peñembohory, ha peñemohembe jeguaru? Mávape piko peñemokũsẽ? Na peẽi nga'u piko hína peẽ tekove otĩ'ỹ, ñemoñare okára?
Peẽ pende rakuchi rendýva umi tajy máta guýre, opaichagua yvyra guasu guýpe, ha peikuave'ẽva mymbajuka ramo mitã umi ysyry rembe'ýre ha umi ita guasu pa'ũ rupi.
Israel, nde remomba'e guasuse uvei ysyry pegua ita sỹi, upépe rereko ne rendaguã. Chupekuéra rehekuavo kaguy ñekuave'ẽ ha reme'ẽva'ekue ne mba'e kuave'ẽ Ha opa ko'ã mba'e piko che arohorýta?
Umi yvyty yvate rupi remoĩ nde rupa, ha upépe avei rejupi reikuave'ẽ mymbajuka.
Nde róga rokẽ kupépe remoĩ ne tupã gua'u tie'ỹ. Che hegui nde resarái, reñemboi ha reñeno nde rupa porãme. Reñemongeta kuimba'e reñenoséva ndive ha ne tupã gua'úre rema'ẽ.
Reho pya'eva'ekue tupã Mélec renda gotyo ha reraha ñandyry ha mba'e ryakuãita. Remondo mombyry ñe'ẽ rerahaha remoguahẽ meve omanóva retãme.
Ne kane'õ ramo jepe, hetaite reguata haguére, nderéiva'ekue: “Ambopo'íma!” Rerekova'ekue nde pópe ne rembi'urã ha upévare nanekane'õiva.
Máva piko umi tupã rerekóva ha remomba'e guasúva, che myengovia haguã hesekuéra ha reñembyesaráiete che hegui? Nde nachemomba'eguasúirõ, akirirĩnte ha ajapo ndahechái ramo guáicha.
Ko'ágã katu amombe'úta ne rembiapo vaikue, nde reimo'ãva nde reko potĩha.
Resapukáirõ rejerurévo pytyvõ, ne tupã gua'ukuéra nanepytyvõmo'ãi ha ivaívagui nanerenohẽmo'ãi. Chupekuéra ogueraháta yvytu, peteĩ jepejúpe opa reíta. Che rehe ojeroviáva katu, hetãme ovy'áta ha oikóta che yvyty marangatúpe.
Upérõ oñehendúta: “Pembosako'i tape ojoja porãva, peipe'a umi mba'e ojokóva ohasa haguã che retãgua.”
Pe yvatetegua opa ára oikovéva ha hérava marangatúva, he'i péicha: “Che rekoha marangatu oĩ ijyvatehápe ha aiko avei imboriahu ha ojepy'apýva ndive, amokyre'ỹ ha ambovy'a haguã chupe.
Ndaikomo'ãi aja'o manté che retã guápe, ha ndachepochymo'ãi opa ára hendive. Che pochy mantérõ niko, yvypóra che ajapova'ekue ndovy'amo'ãvéima che ndive.
Israel rembiapo vaikuére che pochyva'ekue ymave, ainupã ha ajeiva'ekue chugui. Ha'e niko opu'ãva'ekue che rehe ha oiko iñakãre.
Ahecha hembiapokue, amongueráta, amombytu'úta ha ambopy'a guapy paitéta. Ambovy'a jeýta ovy'a'ỹvape,
ha ha'éta opavavépe: ‘Py'a guapy mombyry guápe ha umi aguĩ oikóvape avei! Che amongueráta che retã guápe!’
Iñañáva katu ojogua yguasu pochýpe ikatu'ỹva oguapy ha oguerojáva tuju ha mba'e ky'a.
Iñañáva peguarã ndaipóri jeiko porã.” Tupã upe he'íva.
Ñandejára he'i chéve: “Eñe'ẽ hatã kyhyje'ỹre,trompéta púicha esapukái.Ha ekaguai che retã guáre,hembiapo vaikuéreha Jacob ñemoñarére,iñangaipáre.
Ára ko'ẽ rehe che reka ha ovy'a joa hikuái oikuaágui che rape, ha'e ramo guáicha tetã hembiapo porãva ha nomboykéiva che rembiapoukapy. Ojerure chéve tembiapoukapy heko jojáva ha ovy'aite gua'u oñembojávo che rehe,
ha he'i hikuái: ‘Maerã piko jahasáta karu'ỹre ndohecháirõ Tupã? Maerã piko jahasa asýta, ha'e ndohecha kuaái ramo?’ Pekaru'ỹha árape, peheka pene mba'erãvante ha pejopy pene mba'apohára ndive.
Pekaru'ỹha árape peñoñe'ẽ api, petaky ojuehe, ha peñonupã mbarete. Peichagua karu'ỹ ani pejapo peipota ramo yvágape oñehendu pene ñe'ẽ.
Peichagua nga'u piko pe che aipotáva, yvypóra oñemomirĩ ramo? Che piko aipota pembojayvy pene akã takuáraicha, peñemonde ao vosakuépe ha peñeno tanimbu ári? Upévape piko pembohéra ‘karu'ỹ’ ha ‘ára Ñandejárape ombovy'áva’?
Pejavy. Karu'ỹ che aipotáva hína kóva: pepoi umi yvyra kuápe oĩvagui hekope'ỹ, pemondoho tukumbo oporoapytĩva, pepoi oñeñapytĩvagui ha pemondoho sã opaichagua.
Pemboja'o pene rembi'u Iñembyahýivape hoga'ỹvape pende rógape pemoguahẽ, ijopívova pemonde ha ani peñemboyke pene pehẽnguégui.
Upérõ che pohesapéta ko'ẽ júicha ha pya'eterei pekueráta pende aígui, pende reko joja ohóta pene renonderã ha Ñandejára reko mimbipa pende rapykuéri.
Upérõ pesapukáita ha Ñandejára pene rendúta, pejeruréta pytyvõ ha he'íta: “Ápe aime”. Peipe'árõ mba'e pohýi oporojopýva, ndapeporoguerekóirõ tesápe ha napendejurupochýi ramo,
pemboja'órõ pene rembi'u Iñembyahýivape ha pejehúrõ oikotevẽvape, pene mba'e resapeha hendýta pytũmbýpe, ha nde pype iñypytũva asaje pytéicha hesakãta.
Ñandejára pene sãmbyhy mantéta, pene mongaru ryguãtãta yvy ojeiko'ỹháme, pene mbohete mbaretéta ha peẽ ha'éta yvotytýicha hi'y hetáva ha yvúicha hypa'ỹva.
Umi nde taperekue oñemopu'ã jeýta ha umi pyenda ymaite guare oñemoĩ jeýta. Peñembohérata óga jero'a myatyrõha ha tape tuja mbopyahuha.
Pembyajérõ pytu'uha ára, napemba'apói ramo che ára marangatúpe pembohérarõ pytu'uha ára: “Javy'aha” ha Ñandejára ára: “Imomorãmby”, ha pembyajérõ napesẽivo peguata, térã napeñeme'ẽivo pene rembiapópe pene mba'erãva rekávo,
péicha pejapórõ, pende Járape pejuhúta pende vy'a, che pohupíta umi yvyty rupi kavaju ári guáicha, ha pombovy'áta pende ru Jacob yvýpe.” Péicha he'i haguére Ñandejára.
Ñandejára nda ipo mbykýiikatu'ỹ haguã oporope'aivaívaguiha ha'e ndaijapysapéiikatu'ỹ haguã ohendu.
Pende reko añanguénte pene momombyry Tupãgui ha pene angaipágui ha'e oñomi hova, nohenduséigui.
Pende po iky'apa tuguýpe ha pene kuã, porojuka kuégui. Pende jurúgui japu mante osẽ, pende ahy'ópe ñaña mante hyapu.
Mbojovakehápe ndaipóri he'íva añetegua, avave ndohekái hekópe guáva. Japúrente uvei ojerovia, ha ñe'ẽ japúnte voi ojeporu. Ñañágui ha'ekuéra ipuru'a, ha imemby, porojuka.
Mbói rupi'a pe ha'ekuéra omoñenóva ha ñandu renimbo pe ha'ekuéra oipyaháva. Omano umi ho'úva hupi'a, ha ojejoka ramo osẽ chugui mbói.
Umi ñandu renimbógui ndojejapói ao. Ndaipóri ikatúva oñemonde pe ha'ekuéra oipyahávape. Porojukánte voi pe ha'ekuéra ojapóva, ha upevarãnte ipo omongu'e.
Ipy oiporu pya'e ivaíva rekávo, hagẽ oporojuka rei haguã. Ñañánte voi pe iñakãme oguerekóva, ha umi ohasaha rupi, ñehundi ha tapere mante oheja.
Ha'ekuéra ndoikuaái py'a guapy rape, hekópe guáva ndaipóri hembiapópe. Tape ha'ekuéra oipykúiva ikarẽ, umi rupi oikóva ndojuhúi py'a guapy.
Upévare oñemomombyry ñande hegui upe hekópe guáva ha nañanderupytýi teko joja. Ñaha'arõva'ekue tesape ha ou pytũ, ára sakã ñaha'arõ, ha jaiko pytũmbýpe.
Jajepovyvy ogyke rehe ohecha'ỹ vaicha ha umi hesa'ỹ vaicha javava. Asaje pyte ñañepysãnga, pyhare ramo guáicha ha hesãiva apytépe jaiko omanóvaicha.
Opavave ñakororõva'ekue jaguaretéicha ha ñane pyahẽ pykasúicha. Ñaha'arõ ivaívagui ñesẽ ha noguahẽi, ñaha'arõ ñesãsõ ha oĩ mombyry.
Ore rojapo ne renondépe heta mba'e ivaíva, ore angaipa voi oñe'ẽ vai ore rehe. Ore añangue ore moirũ, ha rohecha kuaa rojapo hague ivaíva.
Ropu'ãva'ekue ore Járare ha ore resarái chugui, rojei ore Tupãgui ha ndorohovéi hendive, roñe'ẽ ñeporonupã ha guasu apíre, rombojy ore akãme mba'éichapa roporombotavýta.
Pe heko jojáva ndojeapói mba'eve ramo, hekópe guáva opyta mombyry, pe añeteguáva oñepysãnga umi okaháre ha pe teko jeroviaha ndojuhúi hendaguã.
Hova mokõi'ỹva ndaiporivéi mamove, ha pe ivaíva ndojaposéivagui ojepe'a pe oguerekóva. Ñandejára ipochy ohechávo ndaiporiha teko joja.
Ñandejára oñemondýi ohechávo ndaiporiha ko'ã mba'ére ojepy'apýva. Upérõ oiporu ipyapy mbarete, ha Ha'e voi hesekuéra opu'ã.
Ha'e omoĩ teko joja ipyti'a mo'ãha ramo ha iñakã ári, omoĩ ivaívagui ñesẽ, akã mo'ãha ramo. Oñemonde poromyengovia aópe ha pochy rendy ahojápe oñeñuã.
Ñandejára omyengoviáta peteĩ-teĩme hembiapokuére. Hese ija'e'ỹvape oinupã pochýta, hese oñemoĩvape oñeñandukáta. Tetã mombyry guápe omyengoviáta hembiapokuére.
Kuarahy reike guive ombyajéta hikuái Ñandejára réra, ha kuarahy resẽ guive ohecháta heko mimbipa, oútagui ha'e y osyry hatã vaicha, yvytu ratãme oñemyañáva.
Siónpe heko vaígui opoíva, Jacob ñemoñare heko pu'ãgui ojehejáva, oúta oguenohẽvo. Ñandejára he'i péicha.
“Kóva che ñe'ẽ me'ẽ pene ndive, he'i Ñandejára: ‘Che espíritu ame'ẽva'ekue ndéve, che ñe'ẽ amoĩva'ekue nde jurúpe, ha ndo'amo'ãi, nde juru ha ne ñemoñare jurúgui araka'eve, opa árape guarã.’”
Epu'ã Jerusalén,mimbipápe ejaho'i,péina oguahẽma nde resapehaha Ñandejára reko mimbipahendy nde ári!
Pyhare yvy ojaho'i, ha tetãnguéra pytũme oñeñuã, Ñandejára katu nde ári ojajáita, ha heko mimbipa nde ári ojechaukáta.
Tetãnguéra oúta nde resapeha gotyo, ha mburuvicha guasukuéra ne ko'ẽju mimbi gotyo.
Ejesaupi ha ema'ẽ nde jere kuévo: opavave oñembyaty ha ou ne renda gotyo. Ne memby kuimba'e oúta mombyrýgui, ne memby kuña ojererúta jyva ári.
Nde rehechávo chupekuéra revy'aitereíta, nde py'a renyhẽta vy'águi. Oguerúta hikuái ndéve mba'e repyeta tetã mombyrýgui. Ome'ẽta hikuái ndéve heta mba'e tetãnguéragui oguerúva.
Kamélloita Efá ha Madiángui oúva nde aho'íta, Sabagua ou joáta, imbayrukuéra henyhẽ óro ha insiénsogui, omombe'u joávo imombe'upyrã Ñandejára ojapóva.
Ijatýta nde rehe Quedar pegua ovechakuéra, Nebaiot pegua ovecha mácho reiporu kuaáta, ikatu haguã che altárgui ojupi mymbahapy che mbovy'áva, ha che Róga iporãhágui, iporãvéta.
Máva piko umi oúva araícha, ovevéva hekoha gotyo pykasúicha?
Umíva hína ygára oúva che rendápe, umi Tarsis peguáva ygára omyakã chupekuéra, mombyrýgui ogueru ne membykuéra, hi'óro ha ipláta reheve. Nde Jára, Tupã Israelgua marangatúva rérape, péicha ne myakã rapu'ãva.
Mombyrygua omopu'ã jeýta nde korarapy jerekuéra ha umi huvicha guasu, ne rembiguáita. Jepe ipochy rendýpe ne nupã ra'e Ñandejára, ko'ágã ipy'a porãgui nde poriahurereko jey.
Ne rokẽnguéra ojepe'a mantéta. Ára ha pyhare noñembotymo'ãi, ikatu haguã ojegueru ndéve tetãnguéra mba'e repy ha umi huvicha guasu oisãmbyhýta chupekuéra.
Umi tetã oñemoĩ'ỹva nde po guýpe oñehundíta. Oĩ haguéicha oñehundíta.
Ñandejára he'i Jerusalénpe: “Líbano pegua mba'e repyeta ojererúta ndéve, kuri'ykuéra opaichagua, omoporã haguã che tupao, omoherakuã guasu haguã upe che apyrũha.
Umi ne ndive ojopyva'ekue ra'ykuéra, oñemomirĩ joáta ne renondépe, ha opa umi nde apo'iva'ekue, nde repyrũháme oñesũta ha nembohérata ‘Ñandejára táva’, ‘Sión, Israelgua Tupã marangatúva mba'e’.
Nde ndaha'emo'ãvéima ojehejava'ekue, ja'e'ỹha ha ha'eño rei oikóva, romyakã rapu'ã uveíta opa árape guarã, ha ndéta upe manté ojevy'aha.
Tetãnguéra ome'ẽta ndéve hi'upyrã iporãvéva, mburuvicha guasukuéra katu oguerúta ndéve imba'e repyeta. Ha rehecha kuaáta che, opa mba'e Jára, ha'eha upe ivaívagui nde pe'áva, Che, Jacob Jára ipu'akapáva, ha'eha pe ne sã omondohóva.
Vrónse rangue ame'ẽta ndéve óro, fiérro rangue pláta, yvyra rangue vrónse ha ita rangue fiérro. Che rupi, py'a guapy ne sãmbyhýta ha upe hekópe guáva ne mboguatáta.
Ne retãme noñehendumo'ãvéi ñorãirõ ryapu, ha ndoikomo'ãvéi ñehundi ha tapere nde reikohápe, oñembohérata uvei nde tápiakuéra ‘Ivaívagui ñesẽ’ ha ne rokẽnguéra ‘Jererohory’.
Nereikotevẽmo'ãvéima nde resapehára kuarahy arakue ha jasy pyharekue, che, nde Jára, ha'étagui nde resapeha opave'ỹva. Che, ne Tupã, ha'éta ne mba'e rendy omimbipáva.
Nde kuarahy ndoikemo'ãi araka'eve ha nde jasy rendy ndoguemo'ãi, Che, nde Jára, ha'étagui ne mba'e rendy opave'ỹva. Opaitéta umi ára ao hũ remonde hague.
Tapicha joheipyréta che retãgua maymáva. Ha imba'ekuérata hetã opa árape guarã: yvyra roky, che voi añotỹva'ekue, peteĩ mba'e che po teépe ajapova'ekue che reko mimbipa ahechauka haguã.
Pe michĩvéva tuichavéta ha pe mbovýva hetavéta, chugui oikóta tetã guasu. Che, opa mba'e Jára, pya'e ha hi'ára itépe ajapóta.”
Ñandejára espíritu oĩ che pype,che poravo haguére imba'erã.Ha'e che mondo araha haguã ñe'ẽ iporãva mboriahukuérape, ambopy'a guapy haguã ojepy'apývape, amomarandu haguã isãsotaha oikóva iñapytĩmbyha ojepoitaha iñakã sãvagui,
amyerakuã haguã Ñandejára ára ou porãva opavavépe. Upe ára Ñandejára omyengoviataha hembiapo vaikue umi ore rehe ija'e'ỹvape. Che mondo ambovy'a jey haguã ovy'ave'ỹvape,
ame'ẽ haguã Siongua ojepy'apývape, jeguaka iñakãre guarã tanimbu rangue, mba'e ryakuã porã py'a rory reruha jahe'o rangue, ñemomorã purahéi vy'a'ỹ rangue. Oñembohérata hikuái “Teko joja urunde'y”, Ñandejára oñotỹva'ekue ohechauka haguã heko mimbipa.
Umi taperekue ha umi óga guasu ojeityva'ekue, oñemopu'ã jeýta ha umi táva ojero'apáva oñemyatyrõ jeýta.
Umi mombyrygua oñangarekóta pende ovecha atýre, pende kokue ha pende parraltýre.
Ha peñembohérata Ñandejára pa'ikuéra, Tupã rembiguái. Tetãnguéra mba'e repyeta pene mba'éta, ha imba'e jeguaitápe peñembojeguáta.
Ha che retãgua ohasa asy jo'a haguére, ñemotĩme ha jejahéipe, upéva rekovia hetã ohupyty jo'áta mba'e repyeta, ha oguereko renyhẽta vy'a opave'ỹva.
Che Ñandejára, ahayhu teko joja, ha ndacha'éi monda ha jejukáre. Amyengoviáta chupekuéra hekopete, ha añe'ẽ me'ẽta hendivekuéra opa árape guarã.
Iñemoñarekuéra herakuã mombyrýta tetãnguéra apytépe. Opa ohecháva chupekuéra, he'íta ha'e kueraha tetã Ñandejára ohovasava'ekue.
Che renyhẽ py'a rorýgui Ñandejára imba'e porãgui! Opa apopo Tupã che rayhúgui! Ha'e che mosãso haguére ha che moingo teko jojápe. Ajogua ku menarã oñemonde katéva térã tembirekorã imba'e jeguágui henyhẽva.
Yvýpe hokyháicha umi mba'e reñói ha opu'ãháicha umi yvotyty, péicha Ñandejára omoheñóita teko joja, ha ha'e ojererohorýta opa tetã renondépe.
Nde rayhupápe, Sión,nakirirĩmo'ãi,nde rayhupápe, Jerusalén,ndapytu'umo'ãi,osẽ meve kuarahýichaheko jojaha hendy peve tatáichaiñesẽ jejopy vaígui.
Nde reko joja ohecháta tetãnguéra ha nde reko mimbi mburuvicha guasu maymáva. Nde katu rejekuaáta peteĩ téra pyahúpe, Ñandejára voi omoĩva nde rehe.
Ndéta Tupã nde Jára pópe, mburuvicha guasu akã rehegua jeguaka porãicha, mba'e vera isyva rehe guarãva.
Ndoje'emo'ãvéima nde rehe, “Ojeheja reiva'ekue”, ha nde yvýre, “Oñemoperõva'ekue”. Reñembohérata uvei “Che rembiayhu”, nde yvy katu, “Che rembireko”. Ndétagui Ñandejára rembiayhu, ha nde yvy hembireko.
Peteĩ mitã rusu hembiayhúre omendaháicha, upe nde apo jeýva omendáta nde rehe. Ha hembireko ndive iména ovy'aháicha Ñandejára ovy'áta ne ndive.
Jerusalén, nde korarapy jerekuérape amoĩ ma'ẽ mombyryhára ára ha pyhare he'i mantéva: “Ani pekirirĩ peẽ pehenóiva Ñandejárape,
ani peheja opytu'u omopu'ã jey peve Jerusalén, ha ombojurujái mayma hese oma'ẽvape.”
Ñandejára oñe'ẽ me'ẽma ohupívo ipo akatúa: “Araka'eve ndahejamo'ãi, ho'u nde trígo nde rehe ija'e'ỹva térã mombyrygua ho'u ne kaguy, nde syva ry'áipe rejapova'ekue.
Peẽ uvei pemono'õta pende kóga, pe'úta ha pe che rerohorýta. Pembyatýta parral'a ha pe'úta chugui kaguy che tupao marangatu róga guýpe.”
Pesẽ, pesẽ okẽnguéra rupi, pembosako'i che retã guápe haperã, pejapo tape guasu iporãva ha pemopotĩ itágui. Pemopu'ã mba'e rechaukaha tetãnguéra pehenói haguã.
Ñandejára omomarandu ko mba'e yvy jere kuévo: “Peje táva Siónpe oguahẽha, upe chupe oipe'áva jejopy vaígui. Ñandejára ogueru hetã guápe oguenohẽ rire mombyrygua poguýgui”.
Ha'ekuéra oñembohérata “Tetãgua marangatu”, “Ñandejára ojoguava'ekue”. Nde katu reñembohérata “Táva Tupã ohayhúva”, “Táva Tupã oheja'ỹva”.
—Máva piko upe oúvaEdom táva guasu Bosrágui,ao pytãme oñemonde katévaha iguata mbaretépeñane mboryrýipáva?—Che hína upéva!Amyerakuãva teko joja,ha ndachejojaháivaivaívagui aporope'a haguã.
—Ha mba'ére nde ao pytã? Ha'etéku repyrũva'ekue parral'áre kaguy apópe.
Hẽe, apyrũ kuri aikóvo parral'a rehe che ñoite, avave nachepytyvõi. Pochy rendýpe apyrũ che rehe ija'e'ỹvare, amombe chupekuéra pochy mbaretépe, huguy che rypyipa ha omopytãmba che ao.
Upévava'ekue pe ñemyengovia ára arekóva che akãme. Oguahẽma pe ára aporope'a haguã ivaívagui.
Ama'ẽ porã ha ndaipóri che pytyvõva. Añemondýi ndaipórigui avave ajeko haguã. Che pyapy mbarete upe che pytyvõva'ekue, ha che pochy rendy che mombarete.
Pochy rendýpe aipete yvýre tetãnguéra, pochy rendýpe ahundi ha añohẽ yvýre huguykuéra.
Che mandu'ase Ñandejára py'a porãre, chupe arohoryse, opa mba'e porã ore rehe ojapova'ekuére. Ipy'a porãite haguére Israelgua ndive opa ojapova'ekuére ipy'a poriahurereko ha imborayhu tuichaite rupi.
Ñandejára he'iva'ekue: “Ha'ekuéra, che retãgua, che ra'ykuéra, ndojeremo'ãiva che hegui.” Ha ha'e oipe'a chupekuéra
opa jepy'apýgui. Ndaha'éiva'ekue peteĩ hembijokuái upe oipe'áva chupekuéra jejopy vaígui, Ñandejaraite upéva ojapo. Ha'e oipe'a ivaívagui oiporiahurereko ha ohayhúgui chupekuéra. Ha'ete voi omopu'ã ha ohupi ijyva ári. Péicha ojapova'ekue opa ára.
Ha'ekuéra katu opu'ã Ñandejára rehe, ha ombopochy ijespíritu marangatu. Upévare ndaija'evéi hesekuéra ha oñorãirõ hendivekuéra.
Ha'ekuéra imandu'a umi ára yma guarére: Ñandejára rembiguái Moisés rehe, ha oporandu: Mamo piko oime upe oguenohẽva'ekue yguasúgui ijovechakuéra rerekuápe? Mamo piko oime upe ome'ẽva'ekue chupe ijespíritu marangatu?
Upe oiporuva'ekue ipyapy mbarete omoirũ haguã Moiséspe, upe omboja'ova'ekue yguasu hetãgua renondépe ohupyty haguã terakuã opave'ỹva.
Upe ombohasava'ekue chupekuéra yguasu rugua rupi ipysyrỹi'ỹre, kavaju yvy ojeiko'ỹha rupi guáicha,
ovecha aty ñúme oguejývaicha? Ñandejára espíritu oisãmbyhýva chupekuéra. Upéicha reisãmbyhyva'ekue ne retã guápe, reñemoherakuã guasu haguã.
Ema'ẽ ore Jára yvágagui, nde róga marangatu omimbipávagui. Mamo piko oĩ ne mborayhu ha nde pyapy mbarete? Mamo piko pe reñandúva nde py'aite guive ha nde py'a poriahurereko? Nde pochy raságui piko naorembyasyvéi?
Nde niko ore ru, Abraham ndaorekuaavéi ha Israel naimandu'avéi ramo jepe ore rehe, nde hína ore Jára ha ore ru. Nde réra ymaite guive, “Upe ivaívagui ore pe'áva.”
Mba'ére piko, ore Jára, ore mombía nde rapégui ha ore mbopy'a hatã rohenduve'ỹ haguã ne ñe'ẽ? Eju jeýna ore ndive, ne rembiguái rayhupápe, ha ne ñemoñareguakuéra rehehápe.
Mba'ére piko umi ore rehe ija'e'ỹva ojasuru nde tupaópe, nde tupao rehe opyrũmba umi ojopýva ore ndive?
Yma guivéma nde naoresãmbyhyvéi, ndaha'éirõ guáicha ne retãgua ore. Hánga'u remondoro yvága ha reguejy! Umi yvyty ne renondépe hykupáne.
Hánga'u remondoro yvágaha reguejy!Umi yvyty ne renondépehykupáne.
Tata ohapyháicha javorái, térã y ombopupu! Upérõ nde rehe ija'e'ỹva oikuaáne nde réra, ha tetãnguéra ne renondépe oryryipáne.
Rejapo ramo guare hechapyrãva noñeha'arõiva'ekue,
araka'eve noñehendúi ha ndojehecháiva'ekue oĩha Tupã, ndaha'éiva nde, ojapóva mba'e ko'ãichagua, umi hese ojeroviáva rayhupápe.
Nde rerohory upe ipy'aite guive heko jojávape ha imandu'a ojapo haguã ne rembipota. Nde pochyva'ekue rojapo haguére ivaíva. Ymaite guivéma ropu'ã manté roikóvo nde rehe.
Opavave ore ky'ava'ekue, ore reko potĩ trápo ky'ápe ojogua. Yvyra rogue pirukuéicha ro'a ha ore rembiapo vaikue ore reroveve yvytúicha.
Ndaipóri ohenóiva nde réra, ndaipóri oñeha'ãva ojeko nde rehe. Upévare rekañy ore hegui ha ore reja ore rembiapo vaikue poguýpe.
Opáichavo, ore Jára, nde hína ore ru. Ore pe ñai'ũ ha nde pe kambuchi apoha. Opavave niko ne rembiapokue.
Anína nde pochyeterei ore ndive ha ne mandu'a manté ore rembiapo vaikuére. Ore niko ne retãgua!
Nde táva marangatúgui oiko yvy ojeiko'ỹha, Jerusalén oñehundi ha oiko chugui tapere.
Ore tupao omimbipáva ore rukuéra ne momba'e guasu haguépe, okaipa hese. Opa mba'e rohayhu etévagui oiko yty aty.
Ha opa ko'ã mba'e renondépe, ore Jára, nderejapomo'ãi piko mba'eve, rekirĩtante piko ha ore motĩndýta ipahaite peve?
Ñandejára he'i: “Umi ndojeruréiva'ekue chéve mba'eve,ou che rendápe.Umi ndacherekáiva'ekue,che juhu.Tetãgua nacherenóiva'ekuépe,che ha'e: ‘Ápe aime’.
Manterei aipyso che po aru haguã tetãgua heko pu'ãva, tape karẽ rupi oguatáva ha oikóva iñakãre.
Peteĩ tetãgua che rovake voi che mbopochy manté, oikuave'ẽ mymbajuka tupãnguérape ijyvotytýpe ha ohapyva'ekue insiénso altar ári, ojejapóva yvy ñembojy pyrégui.
Oguapy tyvykuéra pa'ũme. Ohasa pyhare iñypytũha rupi, ho'u kure ro'o ha omyenyhẽva'ekue hembi'u mbojyha jukysy potĩ'ỹgui.
He'i hikuái: ‘Epyta upépe, ani repoko che rehe. Che marangatueterei repoko haguã che rehe.’ Umi tekove ojogua tata hendýva ára pukukue, tatatĩcha che motĩko'õ.
Opa ko'ã mba'e oĩ che renondépe kuatiápe ojehai pyre, ha ndapytamo'ãi jyva juasápe, aikuaaukáta chupekuéra.
Taha'e iporojukakuére, taha'e itúvakuéra porojukakuére. Ha'ekuéra ohapy insiénso yvytykuéra ári ha che mbopochy umi ijyvateha rupi. Che katu aha'ãta hembiapo vaikue ha amyengoviáta chupekuéra.” Ñandejára he'i upéicha.
Ñandejára he'i: “Parral'a hykue heta ramo mba'eve noñehundíri ikatúgui heta kaguy ojejapo. Péicha avei che ajapóta che rembiguáikuéra rayhupápe. Nahundimo'ãi upe tetã tuichakue.
Che rupi Jacob iñemoñaréta, ha Judápe oĩta oikóva che yvytykuérape. Che rembiporavokuéra oguerekóta pe yvy imba'erã, ha che rembiguáikuéra oikóta ipype.
Sarón ñu henyhẽta ovechágui, ha Acor ñúme okarúta mymbakuéra, oguerekótava umi tetãgua che rekáva.
Peẽme, Ñandejára rapégui pejeíva ha ijyvyty marangatúgui pende resaráiva, peikuave'ẽva tembi'u ha kaguy tupãnguéra Gad ha Menípe, po'a rerekuáva,
peẽme, po'a'ỹ hína upe pene ra'arõva. Pojukaukáta kyse pukúpe. Pohenóiva'ekue niko ha ndapeikuaaséi mba'eve, añe'ẽva'ekue peẽme ha napehenduséi, pejapova'ekue pe che namoporãiva, peiporavova'ekue pe che mbopochýva.”
Upévare Ñandejára he'i: “Che rembiguáikuéra oguerekóta ho'uva'erã, peẽ katu pene ñembyahýita. Ha'ekuéra oguerekóta omboy'uva'erã, ha peẽ pende yuhéita. Ha'ekuéra ovy'áta ha peẽ peikóta tĩndyhápe.
Ha'ekuéra vy'a pópe opurahéita, py'a rorýgui henyhẽta, peẽ katu pesapukái ha pejahe'óta ñembyasy ha vy'a'ỹgui.
Che rembiporavokuéra oiporúta pende réra oporombojeharu haguã, térã oipota ramo omano pe máva, che rembiguáikuérape katu ambohéra pyahúta.
Oimeraẽ ojeruréva jehovasa upe tetãme, ojeruréta Tupã heko añetévape. Ha oimeraẽ ome'ẽva iñe'ẽ upe tetãme, Tupã heko añetéva rérape ome'ẽta. Jeiko asy yma guare tesaráipe opytáta. Oguéma umíva che ñe'ãgui.
“Péina ajapóta yvága pyahu ha yvy pyahu. Yma guare opytáta tesaráipe, avave naimandu'amo'ãi hese.
Tahenyhẽ tory ha vy'águi opa árape guarã upe ajapótavare. Ajapóta Jerusalén horýva ha tetãgua ipype ovy'áva.
Che voi avy'áta Jerusalén rehe, ha che py'a rorýta che retã guáre. Pype ndaipórimo'ãvéima tasẽ térã sapukái vy'a'ỹgui.
Upépe ndaipórimo'ãi mitã omano voíva, térã avave oikove puku'ỹva. 100 áñope omanóva rehe oje'éta omano hague imitãme, ha nombotýivare 100 áño, oje'éta ojeharuha.
Opavave ojogapóta ha oikóta imba'e teépe, oñotỹta parralty ha ho'úta hi'a.
Ndaipórimo'ãi peteĩ ojogapóva ha ambue pype oikóva, térã peteĩ oñemitỹva ha ambue chugui ho'úva. Ka'aguýicha che retãgua oikove pukúta, che rembiporavo ovy'áta okarúvo hembiapokuégui.
Nomba'aporeimo'ãi, ndaipórimo'ãi iñemoñare omanóva hi'arape'ỹ, ha'ekuéragui Ñandejára ohovasava'ekue ñemoñare, ha upéichata avei iñemoñare.
Che renói mboyve hikuái, aporandútama mba'épa oipota, he'ipa mboyve ahendútama chupekuéra.
Aguara guasu ha ovecha ra'y okarúta oñondive, león ha guéi ho'úta kapi'i, ha mbói ho'úta yvy.” Che yvyty marangatu jerekuévo ndaipórimo'ãi mba'e vai ojapóva.” Ñandejára he'i upéicha.
Ñandejára he'i: “Yvága che guapyhaha yvy che pyenda.Mamo piko ikatútapemopu'ã che rogarã,mamo piko ikatútapejapo apytu'u haguãme?
Che voi ajapova'ekue opa ko'ã mba'e, ha péicha oñepyrũva'ekue. Che, opa mba'e Jára, ha'e upéicha. Pe che ama'ẽha hína, mboriahu ojepy'apýva ha ombyajéva che ñe'ẽ.
Hetápe guarã peteĩchante omymbajuka tóro térã ojuka hapichápe, oñakã'o ovecha térã ojajuvoka jagua, oikuave'ẽ hemitỹngue térã kure ruguykue, ohapy insiénso térã omomba'e guasu ta'ãnga. Ha'ekuéra oiporavo haperã ha ovy'a ojapóvo ko'ã mba'e ahẽ.
Che avei aiporavóta jeiko asy chupekuéra guarã, ha arúta umi mba'e ha'ekuéra okyhyjeteha. Ahenóiva'ekue niko ha ndoikuaaséi mba'eve, añe'ẽva'ekue ha nohenduséi, ojapova'ekue che namoporãiva, ha oiporavo che mbopochýva.”
Pehendu Ñandejára he'íva, peẽ pembyajéva iñe'ẽ. “Pene retãgua ija'e'ỹva pende rehe, okaguaíva pende rehe pehenóigui che réra, he'i hikuái: ‘Ñandejára tohechauka heko mimbipa. Rohechase pevy'a ramo.’ Ha'ekuéra katu oikóta ijaheipy ramo.
Oñehendu tyapu távagui oúva, sununu oúva tupaógui. Ñandejára hína pe omosununúva, omyengoviávo hese ija'e'ỹvape.
Sión imemby peteĩ sapy'aitépe, hesegua mba'asy oñandu'ỹre.
Máva piko ohendu ra'e peteĩ mba'e peichagua? Máva piko peichagua ohecha ra'e? Peteĩ tetã nga'u piko peteĩ árapente oiko? Oiko piko tetãguára peteĩ sapy'aitépe? Sión katu oñepyrũvo oñandu imba'asy, oguerekóma imembykuéra.
Mba'éicha piko che ajokóta ani haguã imemby, ko che voi amomembyva'ekue?” Tupã nde Jára he'i péicha.
“Pevy'a Jerusalén ndive, ta pende py'a renyhẽ torýgui opa pehayhúva chupe. Pemoirũ chupe vy'ápe opa pejahe'ova'ekue hese.
Ha ha'e peteĩ sýicha pene mongarúta vy'ápe pene ryguãtã meve.
Che, opa mba'e Jára, ha'égui: Che rupi py'a guapy oúta hi'ári ysyrýicha, ha mba'e repyeta, tetãnguéra oguerútava, y osyry hatã vaicha oúta. Ha'e pene mongarúta, pende reraháta ijyva ári, pene mokunu'ũta hapy pa'ũme.
Peteĩ sy omokunu'ũháicha imembýpe, che pomokunu'ũta, ha pevy'a jeýta Jerusalénpe.”
Pehechávo ko'ã mba'e pende py'a rorýta, pende rete kapi'ícha hoky pyahúta. Ñandejára oikuaaukáta ipokatu hembiguáikuérape, ha ipochy rendy, hese ija'e'ỹvape.
Ñandejára oguahẽgui tata apytépe, ikárrokuéra ojogua yvytu ratãme. Ohekuavóta ipochy rendy ha tata rendýpe oporonupãta.
Ha'e oporombojovakéta tatápe, opavavépe ikyse pukúpe ombojovakéta ha hetápe ojukáta.
Ñandejára he'i: “Umi oñemomarangatu ha oñemopotĩva, oike haguã yvotytýpe peteĩ, mbytépe ohóva, rapykuéri, ha umi ho'úva kure, anguja, ha opaichagua ipotĩ'ỹva ro'o, oñondivepa oñehundíta, hembiapokue ha hemiandu reheve.
Upérõ ajúta che voi, ambyatývo opa yvypóra ha tetã, ou haguã ohecha che reko mimbipa.
Che amoĩta mba'e rechaukaha. Ahejáta okañy mbovymi ha amondóta chupekuéra umi tetã rupi: Tarsis, Libia, Lidia, tetã hu'y ojeporuhápe, Tubal, Grecia ha yguasu pegua tetã mombyry, nohendúiva'ekue araka'eve che hegui ha ndohecháiva'ekue che reko mimbipa. Ha'ekuéra omyerakuãta tetãnguéra rupi che reko mimbipa.
Opa tetãgui omboúta hikuái pene retã guápe, kavaju ári, kárrope, guapyha, mburika ha kaméllo ári. Umíva ha'éta mba'e kuave'ẽ ramo chéve guarã che yvyty marangatu Jerusalénpe, umi mba'e kuave'ẽicha oguerúva Israelgua, mbayru potĩme che tupaópe.” Che, opa mba'e Jára, upéicha ha'e.
“Ha ijapytéguikuéra avei aiporavóta che pa'i ha levitarã. Che, opa mba'e Jára, ha'e upéicha.”
He'i avei Ñandejára: “Pe yvága ha yvy pyahu che ajapóva, opa árape guarãta. Upéicha avei ne ñemoñare ha nde réra oikóta opa árape guarã.”
Opa jasy pyahu guahẽme, ha opa pytu'uha árape, opavave oúta oñesũ che renondépe. Che, opa mba'e Jára, upéicha ha'e.
“Oúta hikuái ha ohecháta yvypóra, che rehe opu'ãva'ekue, re'õngue. Yso hesekuéra okarúva nomanomo'ãi, ha tata chupekuéra ohapýva ndoguemo'ãi. Ha upévata peteĩ mba'e ombojeguarúva opa yvypórape!”
Che, Santiago, Tupã ha Ñandejára Jesucristo rembiguái, amomaitei umi 12 Israelgua ñemoñare opa rupi isarambívape.
Che pehẽnguekuéra, pevy'aiteva'erã pejejuhúrõ opaichagua jepy'a ra'ãme.
Pende jerovia ojepy'a ra'arõ niko, pene mbaretéta pehasa asy ramo jepe.
Peñeha'ãke aipórõ pene mbarete hekópe, upéva niko pene motyarõta ha napenekangymo'ãi mba'evépe.
Oĩrõ pende apytépe naiñarandúiva, tojerure Tupãme ha ha'e ome'ẽta chupe. Tupã niko ome'ẽ heta porã opavavépe, ha ndojeruréi mba'eve hese.
Ha tekotevẽ ojerure jeroviápe ha ipy'a mokõi'ỹre. Pe ipy'a mokõiva niko ojogua y pochýpe, yvytu ogueraháva ápe ha pépe.
Upeichaguáva, rei oha'arõta mba'eve Ñandejáragui.
Ko'ágã niko oipota peteĩ mba'e ha ko'ẽrõ ambue, ha ndaipy'a peteĩri mba'evépe.
Pe ñane pehẽngue imboriahúva, ovy'ava'erã Tupã omopu'ã haguére chupe,
ha pe imba'e retáva ovy'ava'erã Tupã omomirĩ haguére chupe. Pe imba'e retáva niko ojogua yvoty ñúme: ndoiko aréi.
Kuarahy osẽvo ha ojope tinívo, pe ka'avo ipiru ha ipotykúi, iporãngue oñehundi. Upéicha avei upe mba'eta rekoha, opa reiva'erã imba'e repyeta apytépe.
Ovy'aiteva'erã niko pe ogueropu'akáva ijepy'a ra'ã. Osẽ porã vove, oñeme'ẽta chupe pe jeikove opa ára guarãva, Tupã he'iva'ekue ome'ẽtaha umi chupe ohayhúvape.
Oĩ ramo ohasa asýva, térã ojepy'a ra'ãva ojapo haguã ivaíva, ani oimo'ã ko'ã mba'e ouha Tupãgui. Tupã niko ndojepy'a ra'ãi ojapo haguã ivaíva, ha ndoipy'a ra'ãi avavépe upéva ojapo haguã.
Upéva rangue, yvypóra rembipota vaínte pe oipy'a reraháva, ombotavy ha oipy'a ra'ãva chupe.
Ko'ã tembipota vaígui niko heñói pe angaipa. Ha upéva okakuaapávo, heñói chugui ñemano.
Che pehẽnguekuéra pohayhu etéva, ani pejavy.
Opa mba'e porã ha hekopegua oñeme'ẽva ñandéve, ou yvatégui, Tupãgui, ojapova'ekue mbyjaita yvága pegua. Tupã, heko peteĩnte opa ára, ha'e naiñambuéi térã ojerégui omoypytũva.
Ha'e, upéicha oipotágui, ñane moingove pyahu iñe'ẽ añete rupi. Ha upéicha oiko ñande hegui opa mba'e ha'e ojapova'ekuégui, tenondegua.
Pene mandu'áke che pehẽnguekuéra pohayhúva, pene kyre'ỹva'erãha pehendu haguã, ha pene mbegue peñe'ẽ ha pende pochy haguã.
Pe ipochýva niko ndojapói iporãva Tupã renondépe.
Peipe'a aipórõ, opa mba'e ky'a ha ñaña pya'ete oñemuñáva, ha perohory py'a porãme upe ñe'ẽ oñeñotỹva'ekue pende py'ápe ha ikatúva pene pysyrõ angaipágui.
Pejapo Ñandejára ñe'ẽ he'íva ha ani pehendúnte, ani haguã peñembotavy pende jupe voi.
Pe ñe'ẽ ohendúnteva ha ndojapói, ha'ete ku omañáva ijehe ha'ãngápe,
ha ohecha mba'eichaguápa ha'e. Ha ojeimi vove upéguinte hesaráima mba'eichaguápa ra'e ha'e.
Pe hesarai'ỹva ohendúvagui katu, ha oma'ẽ porãva pe tembiapoukapy ñane mosãsóvare, ha oñeha'ãmbaite ojapo, upéva ovy'ava'erã opa ojapóvape.
Oimérõ oimo'ãva ohayhuha Tupãme, ha ndojoko kuaái ijuru, oñembotavy jupe voi, ha gua'únte pe Tupãme ohayhuha.
Tupã rayhu ipotĩ ha imarã'ỹva, Tupã ñande Ru renondépe hína: Ñaipytyvõ umi ityre'ỹ ha imenave'ỹvape opa hemikotevẽme, ha ñañeñangareko yvy arigua teko ky'águi.
Che pehẽnguekuéra, peẽ pejeroviáva Ñandejára Jesucristo heko mimbipávare, naiporãi peporombojerovia joavy.
Oike ramo pende tupaópe peteĩ ikuãirũ órova ha oñemonde porãva, ha upe jave oike avei peteĩ mboriahu ijao soropáva,
ha perohoryvérõ upe oñemonde porãvape ha peje chupe: “Eguapy ko iporãvehápe”, imboriahúvape katu peje: “Nde eñembo'y upépe”, térã: “Eguapy upe rupi”,
peñombojerovia joavýma hína peẽ voi, ha pe poro'apo hekope'ỹ.
Che pehẽnguekuéra pohayhúva, pehendu kóva: Tupã oiporavova'ekue yvy arigua mboriahúpe, imba'e reko haguã ijeroviápe, ha ohupyty haguã pe isãmbyhy ha'e he'iva'ekue ome'ẽtaha umi chupe ohayhúvape.
Peẽ katu ndapejapói mba'evérõ imboriahúvape. Ndaha'éi nga'u piko mba'e reta rekoha umi pene momba'apo reíva, ha pende reraháva mburuvichakuéra renondépe?
Ndaha'ekuérai nga'u piko umi oñe'ẽ vaíva Jesucrístore, peẽ pejeroviaha?
Pejapóta iporãva pejapo ramo añetehápe upe tembiapoukapy tuichavéva, he'íva Ñandejára Ñe'ẽ: “Ehayhu nde rapichápe, rejehayhuháicha nde.”
Pembojerovia joavy ramo pende rapichakuérape katu, pene angaipa Tupã rembiapoukapy renondépe.
Peteĩnte jepe ndajajapói ramo japytáma jajapo'ỹrõ guáicha umi Tupã rembiapoukapy.
Tupã he'iva'ekue: “Ani reporomyakã ratĩ”. Ha he'iva'ekue avei: “Ani reporojuka”. Upéicha rupi, oimérõ oporomyakã ratĩ'ỹva ha upéicharõ jepe oporojuka, ndoiko véima pe tembiapoukapy he'iháicha.
Peẽ peñe'ẽ ha peikova'erã pene mbojovakéta ramo guáicha pe tembiapoukapy ñane mosãsóva.
Umi oporoporiahurereko'ỹva'ekue niko oñembojovakéta ojeporiahurereko'ỹre. Oporoporiahurerekova'ekuépe katu ou porãta upe mbojovake árape.
Che pehẽnguekuéra, mba'épe piko iporã ja'e jajeroviaha ha ndojapói mba'eve iporãva? Ikatu nga'u piko peichagua jerovia ñane renohẽ ivaívagui?
Oĩrõ peteĩ ñane pehẽnguéva ijao'ỹva ha oguereko'ỹva ho'uva'erã upe árape,
ha peteĩ peẽva he'i chupe: “Toho porãite ndéve. Eñeñuã ro'ýgui ha ekaru” ha nome'ẽi chupe upe oikotevẽva, mba'épe piko iporã upéva?Upéicha avei jerovia añónte, ha ojechauka'ỹva tembiapokue rupi, výro rei.
Ikatu jepe oĩ he'íva: “Nde rejerovia ha che katu ajapo iporãva”. Ehechauka chéve aipórõ, nde jerovia rejapo'ỹre mba'eve, ha che ahechaukáta ndéve che jerovia che rembiapokue rupi.
Nde rerovia, Tupã peteĩ añonteha, ha rejapo porã. Mba'epochykuéra katu oguerovia avei upéva ha oryryipa kyhyjégui.
Nderehechakuaái piko, nde tovatavy, pe jerovia ojechauka'ỹva tembiapokue rupi, výro reiha?
Tupã oguerekova'ekue imarangatúvarõ ñande ru ypykue Abrahámpe, upe ojapova'ekuére oikuave'ẽ ramo guare ita'ýra Isaácpe.
Rehecháma Abraham ohechauka hague ijerovia hembiapokue rupi, ha hembiapokue rupi ojerovia hague hekópe.
Upéicha oikova'ekue pe Ñandejára ñe'ẽ he'íva: “Abraham oguerovia Tupãme ha upévare Tupã oguereko chupe imarangatúva ramo.” Ha Abraham oñembohérava'ekue Tupã irũ tee.
Pehecháma aipórõ Tupã oguerekoha yvypórape imarangatúva ramo, hembiapokuére avei, ndaha'éi ijeroviáre añónte.
Upéichava'ekue avei kuña reko vai Rahab ndive: Tupã oguereko chupe hembiapo vai'ỹva ramo, upe ojapova'ekuére omoguahẽ ramo guare hógape umi tembijokuáipe, ha upéi omondo chupekuéra tape ambuére.
Ipaharã: ñande rete espiritu'ỹre, te'õnguéicha reínte. Jerovia tembiapokue'ỹre výro reínte.
Che pehẽnguekuéra, ani kena oĩ pende apytépe hetaeterei mbo'ehára. Jaikuaáma voi niko ñande japorombo'évape Tupã ñane mbojovake pohyivetaha.
Maymáva jajavy heta, ha oimérõ ojavy'ỹva he'ívape, upéva kuimba'e hekopegua, oikuaáva avei mba'éichapa ipu'akava'erã hetére.
Ñamoĩ ramo ijurupegua kavajúpe, ñamboguata jaipotaha rupi.
Ha pema'ẽmi avei umi várko ypeguáre. Tuichaichárõ jepe, ha yvytu oipeju pochýrõ, pe imboguataha peteĩ yvyra pehẽnguemíme ogueraha pe mbayru ha'e oipotaha rupi.
Upéicha avei pe ñane kũ, peteĩ mba'e ñande rete rehegua michĩmíva, ipu'aka heta mba'ére. Peteĩ tata piririmi ikatu ohapypa peteĩ ka'aguy guasu.
Ha ñande juru niko tatáicha. Peteĩ mba'e vai rapo oĩva ñande retére, ñane mongy'apáva, hendýva aña retã ratápe rupi voi ha ohapýva ñande rekove.
Pe yvypóra ikatu ipu'aka opaichagua tymba, guyra, mbói ha umi yguasu peguáre. Ha ipu'aka voi katu hesekuéra.
Ikũre katu ndaipóri ipu'akáva. Upéva peteĩ mba'e vai ojejoko kuaa'ỹva, henyhẽtéva pohã vai oporojukávagui.
Ñande juru rupi ñamomba'e guasuháicha Ñandejára ñande Rúpe, ñañe'ẽ vai yvypóra, Tupã rembiapokue ha ijoguahávare.
Ñande jurúgui osẽ ñe'ẽ porã ha ñe'ẽ vai. Che pehẽnguekuéra, ndaupéichava'erãi.
Peteĩ yvúgui ndaikatúi osẽvo y porã ha y he'ẽ mbochýva.
Ndaikatuiháicha osẽvo pakovágui arasa, ha sandíagui merõ, ndaikatúi avei, che pehẽnguekuéra, osẽvo y porã yvu he'ẽ mbochývagui.
Oĩrõ pende apytépe iñarandu ha oikuaapáva, tohechauka heko marangatu rupi ha ojejapo'ỹre, iñaranduha.
Pende py'aro ramo ha pejapo opa mba'e peñombohovái haguã, upéicharõ ndaperekomo'ãi mba'eve pejeva'erã pende rehehápe ha ndaipórimo'ãi pende pype upe añetegua.
Peichagua arandu ndoúi Tupãgui, upéva yvy ariguánte ha añágui oúva.
Pene peẽntese ramo ha pepu'ã ojuehe, oĩta sarambi ha opaichagua teko aña.
Umi oguerekóva arandu Tupãgui oúva katu heko potĩ, ndaipochy kuaái, ipy'a porã ha iñe'ẽ rendu kuaa. Upéicha avei, oporoporiahurereko kuaa, iñe'ẽ añete, ndahova mokõiri ha ojapo iporãva.
Ha umi oñeha'ãva oporomoingo porã haguã, ku oñotỹva ramo guáicha py'a guapy omono'õ chugui teko joja.
Mamógui piko ou umi ñorãirõ ha joavy pende apytépe? Ou pene rembipota vaígui, pene moñorãirõ mantéva.
Peipota pe ikatu'ỹva pereko, ha upévare peporojuka. Pene renyhẽ mba'e potágui pehupyty'ỹre mba'eve, ha upévare peñorãirõ ha pekaguai ojuehe. Ndapehupytýi peipotáva ndapejeruréigui Tupãme.
Ha pejerure ramo, noñeme'ẽi peẽme pejerurégui hekope'ỹ. Peipota niko pende vy'arã rei.
Há tekove jeroviaha'ỹ! Ndapeikuaái piko ohayhúva yvypóra reko ndohayhuiha Tupãme? Oimeraẽva oñemboykéva yvypóra reko gotyo, oñemoĩ hína Tupãre.
Peimo'ã piko he'i reiha Ñandejára Ñe'ẽ: “Tupã hakate'ỹ pe espíritu ñande pype omoĩva'ekuére?”
Tupã katu ñane pytyvõve imba'e porãme, he'i niko iñe'ẽme: “Tupã oñemohatã umi ojejapóvape, ha ipy'a porã umi ojejapo'ỹva ndive.”
Peñemoĩ aipórõ Tupã poguýpe, pembohovái Añáme ha ha'e ombopo'íta.
Peñemboja Tupãre ha ha'e oñembojáta pende rehe. Umi mba'e vai apohakuéra tomopotĩ ipo. Umi hova mokõiva tomopotĩ ipy'apy.
Toñembyasy, tahasẽ ha tojahe'o hikuái! Opuka rangue tojahe'o ha ovy'a rangue toñembyasy.
Toñesũ Ñandejára renondépe, ha ha'e omopu'ãne chupekuéra.
Che pehẽnguekuéra, ani peñe'ẽ vai ojuehe. Pe oñe'ẽva hapicháre térã omoĩ vaíva chupe, oñe'ẽ vai ha omoĩ vai tembiapoukapy. Ha remoĩ vaírõ pe tembiapoukapy, reñemoĩ imbojovakehárõ rejapo rangue upe he'íva.
Peteĩnte upe ome'ẽva'ekue tembiapoukapy ha upéva hína Tupã, ikatúva oporope'a ivaívagui térã oporohundi. Ha nde piko máva, remoĩ vai haguã nde rapichápe?
Pehendu peẽ pejéva: “Ko árape térã ko'ẽrõ rohóta upe távape ha ropytáta upépe peteĩ áño pukukue. Roñemúta ha rombyatýta viru.”
Ndapeikuaái mba'épa ojehúta peẽme ko'ẽrõ. Ñande rekove ojogua tatatĩna sapy'ami ojekuaávape ha upéi opa reíva.
Peje uvei kóicha: “Ñandejára oipotárõ roikovéne ha rojapóne péicha ha amóicha.”
Upéva rangue katu, peẽ pejejapo pene ñe'ẽme, ha pe jejapóko ivai.
Upe ikatúva ojapo mba'e iporãva ha ndojapói, iñangaipa.
Pehendúke peẽ mba'e repyeta perekóva. Pene rasẽ ha pesapukáike, cháke ojehu vaíko hína peẽme.
Pene mba'e repyeta itujupáta, pende ao ho'upáta yso.
Pende óro ha pende pláta havẽmbáta, ha umíva pene moĩ vaíta ha pene rundíta tatápe guáicha. Peiko pembyaty mba'e repyeta ko'ã ára pahápe guarã.
Hembiapokue repy napeme'ẽiva'ekue kokuépe omba'apóvape, osapukái hína pejejuhu vai haguã, ha Ñandejára ipu'akapáva ohendúma ko'ã mba'apohára sapukái.
Ko yvy ári peiko karu guasu ha vy'ápe, ha pende kyra tymbáicha, ha oguahẽma hína jejuka ára.
Pejukauka reieteva'ekue hembiapo vai'ỹvape, ha'ekuéra oñemoĩ'ỹre pende rehe.
Upévare, che pehẽnguekuéra, peha'arõ kuaa ou peve Ñandejára Jesucristo. Pema'ẽmína mba'éichapa umi oñemitỹva oha'arõ kuaa umi ama ára, upéi omono'õ haguã ikoga'a.
Peẽke avei peha'arõ kuaa ha ani pene kangy, vokói eténte niko ou jeýta Ñandejára Jesucristo.
Che pehẽnguekuéra, ani peñomoĩ vaítei ani haguã peñembojovake. Tupã oporombojovakeha ára niko hi'aguĩma hína.
Che pehẽnguekuéra, pene mandu'áke umi maranduhárare oñe'ẽva'ekue Ñandejára rérape. Ha'ekuéra heta mba'e ogueropu'akava'ekue.
Ñande jareko ovy'aitéva ramo umi ohasa asývape kirirĩháme. Pehendúma mba'éichapa Job ogueropu'akava'ekue hembiasa, ha peikuaa mba'éichapa Ñandejára omyengovia chupe ipahápe. Ñandejára niko oporombyasy ha oporoporiahurereko kuaa.
Opaite mba'e ári, che pehẽnguekuéra, ani peme'ẽ pene ñe'ẽ yvága, térã yvýre, térã mba'evére. Pejérõ “Upéicha”, ta upéicha. Ha pejérõ “Ndaupéichai”, ta upeicha'ỹ, ani haguã Tupã Ñandejára pene mbojovake.
Oĩrõ pende apytépe ojepy'apýva, toñembo'e. Oĩrõ ovy'áva, toguerohory Ñandejárape ipurahéipe.
Oĩrõ hasýva tohenói Jesucristo iglésia myakãhárape oñembo'e haguã hese, ha omona haguã hese ñandyry Ñandejára Jesucristo rérape,
ha pe ñembo'e ojejapóva jeroviápe, omongueráta upe hasývape, ha Ñandejára omopu'ãta chupe, ha oimérõ iñangaipa ra'e, ojeheja reíta chupe.
Upévare pemombe'u ojupe pene angaipa ha peñembo'e ojuehe pene resãi haguã. Imarangatúva ñembo'e osẽva ipy'aite guive, ipokatu.
Maranduhára Elíasva'ekue yvypóra ñandeichagua, ha oñembo'e ramo guare ipy'aite guive ani haguã oky, ndokyvéi mbohapy áño imédio pukukue.
Ha upéi oñembo'e jey rire, oky jey ha kóga heñói jey.
Che pehẽnguekuéra, oĩ ramo opíava añete guágui, ha oime hapicha ombojevýva chupe,
peikuaáke pe ombojevýva angaipa ojapóvape hape vaígui, oipe'aha hekove manógui, ha upéva rupive oipysyrõha heta angaipa.
Jeremías, Hilquías ra'y ñe'ẽ ha rembiapokue. Ha'eva'ekue pa'ikuéra rehegua oĩva Anatot Benjamín guápe.
Ñandejára oñe'ẽ chupe áño 13hápe oñepyrũ hague oisãmbyhy Judápe Josías Amón ra'y.
Oñe'ẽ avei chupe, Joaquim Josías ra'y Judá ruvicha guasúrõ guare, Sedequías, Josías ra'y avei, omboty peve 11 áño oñepyrũ hague oisãmbyhy Judá ruvicha guasúrõ; he'ise pe áño pegua mes 5ha peve, Jerusalengua ojereraha ramo guare tetã mombyrýpe.
Upérõ Ñandejára oñe'ẽ chéve ha he'i:
“Rojapo mboyve nde sy ryépe, roikuaámava'ekue, ha resẽ mboyve chugui roiporavova'ekue che mba'erã. Romoĩ maranduhára ramo tetãnguérape guarã.”
Che katu ha'e: “Anína, Tupã che Jára! Che niko mitã pyahu ha na ñe'ẽ kuaái.”
Ha Ñandejára he'i chéve: Ani ere “chéko mitã pyahu”. Mamo rojokuaihápe rehóta ha eréta che ha'éva ndéve.
Ani rekyhyje avavégui, che aiméta ne ndive romo'ã haguã. Che, opa mba'e Jára, ame'ẽ che ñe'ẽ.
Upérõ Ñandejára oipyso ipo, opoko che jurúre ha he'i:
“Amoĩ che ñe'ẽ nde jurúpe, ha ame'ẽ ndéve che pokatu nde pu'aka haguã yvypóra ha tetãnguérare, rehapo'o ha reity haguã yvýre, rehundi ha remyangu'i haguã, remopu'ã jey ha reñotỹ haguã.”
Upérõ Ñandejára oñe'ẽ chéve ha he'i: “Jeremías, mba'épa rehecha?” Ha'e chupe: “Ahecha peteĩ yvyra rakã”.
He'i chéve Ñandejára: “Rehecha porã. Upéva hína che. Ha aha'arõ aína ojehu haguã upe ha'eva'ekue.”
Ñandejára oñe'ẽ jey chéve ha oporandu: “Mba'épa rehecha?” Ha'e chupe: “Ahecha japepo opupúva ha ojehekuavo potáva yvate guio yvývo gotyo.”
Ha Ñandejára he'i chéve: “Yvate guio oñepyrũta ñehundi guasu oútava opavave ko tetãme oikóva ári.
Che, opa mba'e Jára, ha'e peẽme ahenoitaha opa tetãnguéra yvatevogua. Oúta imburuvicha guasukuéra ha omoĩta iguapyha Jerusalén rokẽtépe voi, ikorapy jerére ha opa táva Judá pegua renondépe.
Ambojovakéta chupekuéra opa iñañanguére, che reja haguére, ohapy insiénso ha oñesũ haguére tupãnguéra mombyrygua ha'ekuéra voi ojapova'ekue renondépe.
Nde katu eñembopy'a guasu. Tereho ha ere chupekuéra opa mba'e ha'éva ndéve. Ani rekyhyje chuguikuéra, ỹrõ romboryrýita henondépekuéra.
Ko árape che romoĩ táva mbarete, horkon fiérro ha korapy yvate ramo, rembohovái haguã opa Judá guápe: mburuvicha guasu, mburuvichakuéra, pa'ikuéra ha opa tetã guápe.
Ha'ekuéra opu'ãta nde rehe ha ndaipu'akamo'ãi nde rehe, che aimétagui ne ndive romo'ã haguã. Che, opa mba'e Jára, ame'ẽ che ñe'ẽ.”
Ñandejára he'i chéve:
“Tereho eñe'ẽ Jerusalén guápe. Esapukái oñehendu porã haguã: ‘Péicha he'i Ñandejára: Che mandu'a ne kuñataĩ ramo guare che mba'énte hague, amenda ramo guare nde rehe, che rayhuva'ekue ha reju che ndive yvy ojeiko'ỹháme, oñeñotỹ'ỹháme mba'eve.’
Israel ojeporavova'ekue che mba'erã, che koga'a poravo pyre. Oĩ ramo ombyaíva chupe, che ainupãva upévape, amondóvo chupe ivaíva. Che, opa mba'e Jára, upéicha ha'e.”
Pehendu Ñandejára ñe'ẽ peẽ Jacob ñemoñare ha opa Israel rogagua.
Péicha he'i Ñandejára: “Mba'e ivaíva piko ojuhu che rehe pende rukuéra ypykue, ajeve oñemomombyry che hegui? Oho tupãnguéra ndaha'éiva mba'eve rapykuéri, ha chuguikuéra voi oiko mba'eve'ỹ.”
Ha'ekuéra noporandúi: “Mamo piko oĩ Ñandejára ñane renohẽva'ekue Egíptogui, ñande rerahava'ekue yvy ojeiko'ỹha rupi, yvy perõ yvy kuágui henyhẽva, yvy ndahi'iva ha iñypytũva, avave ohasa'ỹha rupi, avaveichagua yvypóra oiko'ỹha rupi?”
Che aru chupekuéra ko yvy porãme, ho'u haguã hi'a ha iporãnguete chugui heñóiva. Peẽ katu peju ha pemomarã che yvy, che mbojeguaru ko tetãgui, upe che mba'e teévagui.
Pa'ikuéra noporandúi: “Mamo piko oĩ Ñandejára, che rembiapoukapy rerekuakuéra ndachekuaái, mburuvichakuéra opu'ã che rehe, maranduhárakuéra omomarandu Baal rérape, ha oho tupãnguéra mba'everã iporã'ỹva rapykuéri.”
“Upévare che, opa mba'e Jára, ha'e péicha: Pombojovakéta peẽme ha pende ra'ykuéra ra'yrépe.
Tapeho Chipre rembe'y rupi ha pehecha, pemondo pene rembijokuái Cedárpe toikuaa porã, jahecha ojehúpa ra'e peteĩ mba'e peichagua.
Oĩ nga'u piko tetã omohendaguéva itupãnguéra? Ndaipóri, umíva ndaha'éirõ jepe tupã. Che retãgua katu che reja chéve, ha'éva heko mimbipa, ha che mohendague tupã gua'u výro reívare.
Eñemondýike yvága kóva renondépe! Eñemoĩ eryryipa kyhyjégui!” Che, opa mba'e Jára, upéicha ha'e.
“Che retãgua ojapo mokõi mba'e ivaietereíva: Che reja chéve, ykua satĩ oporomoingovéva, ha ojapo ijupe guarã ykua oñembyaipáva opyta'ỹháme y.”
“Israel ndaha'éi tembiguái, térã tembiguái ra'y. Mba'ére aipo ramo oñemondapa ha ojereraha tembiguái ramo?
Mba'ére ondyry hikuái hese jaguaretéicha okororõ mbaretéva? Taperéicha hetã oheja hikuái. Ohapypa itávakuéra ha opyta avave'ỹre.
Umi Menfis ha Tafnesgua ojoka ne akã.
Kóva ndéve ojehu che reja haguére, chéve Tupã nde Jára ne sãmbyhýva reikoha rupi.
Ha ko'ágã maerã reípa Egíptope rehose re'u y Nilo? Ha maerãpa rehose Asíriape re'u y Éufrates?
Ne ñañangue voi ne nupãta, ne rembiapo vaikue ho'áta nde ári. Ejepy'a mongeta ha rehecháta mba'eichaitépa ivai ha iro ra'e rejei che hegui ha nachemomba'éi, chéve, Tupã nde Jára.” Che, nde Jára ipu'akapáva ha'e upéicha.
“Ymáma repu'ã hague che rehe, ne rehenduséi che ñe'ẽ. Ereva'ekue: ‘Ndaikoséi Ñandejára rembiguáirõ.’ Opa ijyvateha rupi ha opa yvyra guasu guýpe, reñeme'ẽva'ekue teko ky'ápe.
Che roñotỹva'ekue parral poravo pyréicha, parral ra'ỹi porãnguetéicha. Nde katu nde tujupaite ha ndorokuaavéi.
Rejekytyve ramo jepe tanimbúpe, ha reiporu pe havõ reipotáva, che renondépe akóinte oĩ ne rembiapo vai ky'akue. Che, opa mba'e Jára upéicha ha'e.
Neretĩri piko ere haguã: ‘Nañemongy'ái ha namomba'e guasúiva'ekue tupã gua'ukuérape’? Nanemandu'ái piko ne rembiapokue rehe ñúme? Ehecha kuaána opa mba'e rejapova'ekue, nde kaméllo kuña ne rakuãva, reikova'ekue águio pégotyo,
vúrro kuña saite yvy ojeiko'ỹha rupi reikóva, ne ãmbu ha rehetũva yvytu, nde raku ramo reína nandejokoháiva. Oĩ ramo mácho chupe ohekáva natekotevẽi ikane'õ: Pe hakuchi aja, katuete ojuhu chupe.
Israel, ani rehunga nde py reñanívo pynandi, ani reheja nde ahy'o ikã! Nde katu ereva'ekue: ‘Nahániri, ndaikatúi. Ahayhu mombyry guápe ha aháta hapykuéri.’”
“Mondaha otĩháicha ojehecha ramo, péicha otĩta Israel, tetãgua, mburuvicha guasu, mburuvicha, pa'i ha maranduhárakuéra.
Peteĩ yvyrápe niko he'i hikuái: ‘Nde hína che ru’, ha peteĩ itápe: ‘Nde hína che sy.’ Chéve katu ome'ẽ ijatukupere ha noma'ẽi che rehe. Ojecha vai vove katu he'i chéve: ‘Ejúna ore pe'a ko ivaívagui’.
Judá, mamo piko oĩ umi tupã rejapova'ekue nde jupe? Hetaeterei ne tupã peteĩ-teĩ nde távape rereko! Toúna ha'ekuéra, jahecha ikatúpa nde pe'a oúvo pe ivaíva!
Mba'épa peẽ che rehe pejéta, ku opavave pepu'ãva'ekue che rehe? Che, opa mba'e Jára, upéicha ha'e.
Reínte ainupãva'ekue pende ra'ykuérape, mba'eve voi ndoikuaaséiva'ekue. Peẽ voi, jaguarete ñarõicha, pejukava'ekue maranduhárakuérape
(Peẽ ko'agãgua avei, pejapysakáke Ñandejára marandúre). Israel, che pikova'ekue ndéve guarã peteĩ yvy ojeiko'ỹha? Térã peteĩ yvy ypytũ? Nde, che retãgua, mba'ére piko ere: ‘Ore sãsóma, ndoroikomo'ãvéima ne ndive’?
Ikatu nga'u piko peteĩ kuñataĩ hesarái imba'e repyeta ha ijeguaka imendakuépe guarégui? Che retãgua katu aréma hesarái hague che hegui.
Oikuaa porãeterei pe tape oheka haguã iñembokiha. Rejapo haguã ivaíva nandejojahái!
Nde ao ojehypyipa imboriahu ha hembiapo vai'ỹva ruguy kuépe, umi nderejuhúiva'ekue ojapo ramo mba'eve ivaíva.
Ha upeichave ramo jepe, ere: ‘Nacherembiapovaíri. Tupã ndaipochýi che ndive.’ Erégui nderejapói hague mba'eve ivaíva, rombojovakéta.
Mba'ére piko pya'eterei rehekase ne irũ pyahurã? Egipto nosẽporãmo'ãi ndéve, nosẽ porãi haguéicha Asiria.
Ha reju jeýta mante Egíptogui ñemotĩ reheve, che amboyke haguére umi rejeroviaha, ha mba'eve nosẽmo'ãi ndéve reñemoirũrõ hesekuéra.”
Ñandejára he'i: “Peteĩ kuimba'eopoírõ hembirekógui,ha pe kuña ojeívo chugui,omenda ramo ambuére,upe tenondere ndaikatu véimaomenda hese.Upéva imarã.Nde katu Israelreñemongy'a heta ndive,ha ko'ágã rejuse jeyche ndive!”Che, opa mba'e Jára,upéicha ha'e.
“Ema'ẽmi umi yvy perõre. Emaña porã. Mamópa nereñemongy'ái ra'e? Reguapy tape yke rupi Arabiagua ojapoháicha yvy ojeiko'ỹháme, reha'arõ nde rererekoharãme. Péicha remongy'a upe tetã nde reko ky'a ha nde reko añanguépe.
Upévare ndokyvéi ára ro'ýpe ha ára yvotýpe. Nde katu kuña reko vai rova atãicha neretĩri!
Nda hi'aréi ere hague chéve: ‘Nde, che ru, che kakuaa irũngue.
Nde pochýta piko opa ára? Nandepochyjeramo'ãvéi piko?’ Ha ere aja upéicha, ne rembiapo vaínte reikóvo.”
Mburuvicha guasu Josías oisãmbyhy ramo guare, he'i chéve Ñandejára: “Nderehechái piko mba'épa ojapo Israel jeroviaha'ỹ? Oho ha oñeme'ẽ teko ky'ápe opa ijyvateha rupi ha opa yvyra guasu guýpe.
Che aimo'ã, ojapo rire opa umi mba'e vai ou jeytaha che ndive, ha ndouvéi. Itykéra reko vai Judá ohecha kóva.
Ha ohecha avei che amboyke hague Israel jeroviaha'ỹme ha apoi hague chugui che myakã ratĩ haguére. Judá, Israel tykéra reko vai katu ndokyhyjéi ha ha'e avei oho oñeme'ẽ teko ky'ápe.
Ha péicha pya'eterei omomarã upe tetã. Che myakã ratĩ omomba'e guasúvo ita ha yvyrakuéra.
Upéi katu Judá reko vai ndou jevýi avei che ndive ipy'aite guive, che mbotavy uvei. Che, opa mba'e Jára, upéicha ha'e.”
Ñandejára he'i chéve: “Israel jeroviaha'ỹ ndaha'éi hembiapo vai etéva Judá reko vaícha.
Tereho yvate gotyo ha emyerakuã ko ñe'ẽ: ‘Ñandejára he'i: Eju jey che ndive, Israel jeroviaha'ỹ! Ndahechaukamo'ãi ndéve tova puku ha ndachepochyaréigui, ha che py'a porãgui. Che, opa mba'e Jára, upéicha ha'e.
Aipotánte rehecha kuaa ne rembiapo vai hague, ha repu'ã hague Tupã nde Jára rehe. Reiko hague opa rupi mborayhu mombyrygua rekávo, opa yvyra guasu guýpe ha nerehendúi hague che ñe'ẽ. Che, opa mba'e Jára, upéicha ha'e.’”
Ñandejára he'i: “Peju jey, tekove jeroviaha'ỹ, che hína pende Jára. Opa távagui peteĩme ha opa ógagui mokõime poguerúta Siónpe.
Ame'ẽta peẽme pene sãmbyhyharã che arohorýva. Ha'ekuéra pene sãmbyhýta mba'e kuaa ha arandúpe.
Peñemboheta vove upe tetãme ha pende ra'y hetávo, avave naimandu'amo'ãvéi ñe'ẽ me'ẽ karameguãre, ha natekotevẽmo'ãi ojejapo ipyahúva. Che, opa mba'e Jára, upéicha ha'e.
Jerusalén oñembohérata upérõ Ñandejára guapyha. Opa tetãnguéra oñembyatýta upépe che rerohory haguã ha ndoiko mo'ãveí iñakãre ha noñemohatãmo'ãi ivaívape.
Oguahẽvo upe ára, Judá ha Israel oñemopeteĩ jeýta ha oñondive ou jeýta tetã yvate gotyo guágui upe yvýpe ame'ẽva'ekue imba'e teerã pende rukuéra ypy kuépe.”
“Israel, añembopy'a peteĩva'ekue roguerekóvo che ra'ýrõ, ha ame'ẽvo ndéve yvy ne porãva, iporãvéva opa tetã apytégui. Che aimo'ã che reguerekotaha nde ru ramo ha ndacherejamo'ãiha araka'eve.
Ha peteĩ kuña omyakã ratĩháicha iménape, péicha peẽ Israelgua che myakã ratĩva'ekue.” Che, opa mba'e Jára, upéicha ha'e.
“Oñehendu osapukáiva yvy perõme. Umíva hína Israelgua ojerure asýva poriahurereko! Opiava'ekue tape porãgui ha hesarái che hegui, Tupã Ijára.
Peju jey che ndive, tekove jeroviaha'ỹ, ha che amongueráta pende reko jeroviaha'ỹ.” “Ápe roime, roju ne rendápe, ndégui Tupã ore Jára.
Reiete roho ijyvateha rupi ha yvytýre rosapukái joa, Tupã ore Jára añoite ore renohẽ kuaa jejopy vaígui.
Umi tupã gua'u ñemomba'e guasu ore motĩ etéva, ohundipa opa ohupytyva'ekue ore rukuéra ore mitã guive: ovecha, mymba, ta'ýra ha tajýrakuéra.
Ñañemomirĩ aipórõ, jaikóvo tĩndyhápe ha ijaheipýrõ. Ñane mitã guive ko'agãite peve niko ñande ha ñande rukuéra jajapo ivaíva Tupã Ñandejárare, ha na ñahenduséiva'ekue iñe'ẽ.”
Ñandejára he'i: “Rejevysérõ Israel,che ndive eju jey.Repoírõ ne tupã ahẽguiha nderejeíri che hegui,
ikatúta reme'ẽ ne ñe'ẽ che rérape añetehápe, hekópe ha hendápe. Che réra oiporúta tetãnguéra oporohovasa ha oporoguerohory haguã.”
Ñandejára he'i Judá ha Jerusalén guápe: “Peñemitỹ oñeñemitỹ'ỹháme. Anive peñemitỹ ñuatĩndýpe.
Judá ha Jerusalengua, pepyta che ñe'ẽme ha pe che rereko pende Járarõ, pemoĩ pende py'apýpe ñe'ẽ me'ẽ rechaukaha. Ani upeichahágui, pene rembiapo vaikuére, hendy tatáicha che pochy ikatu'ỹre avave ombogue.
“Pemyerakuã Jerusalén ha Judápe, turu púpe tetã rupi pemosarambi, perosapukái hatã porã: ‘Néike! Peñembyatýke! Tapeho umi táva mbarete rupi!’
Pemopu'ã poyvi veve Sión gotyo. Peheka peñemo'ã haguã, ani pepyta mamove! Cháke arúta yvate guio mba'e nde vaipa jepéva ha ñehundipa guasu.
Jaguarete osẽma ikehágui, tetãnguéra rundiha oúma hína. Osẽ hetãgui ohundi haguã ne retã. Nde távakuéra ohejáta avave'ỹre ha ojapóta chuguikuéra tapere.
Upévare peñemonde ao vosa kuépe, pene rasẽ ha pene pyahẽ ñembyasýgui, Ñandejára pochy rendy ndojeimo'ãigui pende hegui.”
Ñandejára he'i: “Oguahẽvo upe ára mburuvicha guasu ha mburuvichakuéra oryrýita, pa'ikuéra ha opa maranduhára osusũta kyhyjégui.”
Che ha'e: Há, che Jára, mba'ére piko rembotavy Jerusalén guápe? Ere niko chupekuéra oĩtaha py'a guapy, ha ágã katu ojejopy kyse iñoko'ẽre.”
Oguahẽvo upe ára oje'éta Jerusalén guápe: “Yvytu aku oipejúva yvy ojeiko'ỹha guio ou che retãgua gotyo. Ndaha'éi yvytu vevýi oipejúva trígo oñemopotĩ haguã.
Pe yvytu che amboútava hatãetereíta upevarã. Péina ko'ágã ha'éta pe oikótava hesekuéra.”
Ñande rehe ija'e'ỹva araícha ou joa, ikárrokuéra ojogua yvytu ratãme, ikavajukuéra taguatógui iñakuãve. Jaikopáma hese!
Jerusalén, eipe'a nde py'águi mba'e ky'a resẽ haguã jejopy vaígui. Araka'e peve piko rerekóta ne akãme ivaívante voi?
Dan ha Efraín yvytýgui oguahẽ marandu vai he'íva:
“Pemomarandu tetãnguéra ha Jerusalénpe, ouha tetã mombyrýgui avavére ija'e'ỹva. Ohenduka sapukái ñorãirõrã Judá pegua távakuérare.
Omongoráta Jerusalén omongoraháicha ñu umi iñangarekohára, Ñandejára rehe opu'ã haguére. Che, opa mba'e Jára, upéicha ha'e.
Nde reko aña ha ne rembiapo vaikuére ojehu ndéve ko'ã mba'e. Nde reko aña hína pe iro ha nde kutúva nde py'áitépe.”
Ajepokapa mba'e mbyasýgui! Hatã operere che py'a! Nacherendavéi! Ndaikatúi akirirĩ! Ahendu trompéta pu, ñorãirõ megua sapukái!
Oguahẽ mante marandu vai. Pe tetã tuichakuégui oiko tapere. Sapy'aitépe oñehundi che rekohakuéra, che róga vakapikuéra oñemyangu'ipa.
Araka'e pevépa ahecháta yvate poyvi veve ha ahendúta trompéta pu?
“Che retãgua itavy, ndachekuaái, he'i Ñandejára. Umíva, ta'ýra iñakã néva, ndojepy'a mongetái mba'evére. Iñarandueterei ojapo haguã ivaíva, iporãva katu ndojapokuái.”
Ama'ẽ yvýre. Iperõ ha oĩ sarambikuépe. Ama'ẽ yvágare ha ndojehesapevéi.
Ama'ẽ yvytykuérare ha oryryipa, umi yvy pu'ã ipirĩmba.
Ama'ẽ ha ndaiporivéi yvypóra, guyrakuéra okañymba.
Ama'ẽ ha ahecha yvotytýgui oiko yvy ojeiko'ỹha, ha umi táva, tapere meme. Ñandejára pochy rendy ojapo ko'ã mba'e.
Ñandejára he'i: “Yvy tuichakue oñemoperõta péicharõ jepe, nahundipamo'ãi.
Upévare ko yvy henyhẽta vy'a'ỹgui ha yvága iñypytũta. Añe'ẽma ha nambyasymo'ãi. Ha'éma ajapotaha ha ndaguevimo'ãi.
Ohendúvo kavaju arigua ha hu'y poiha sapukái, opavave osẽ pya'e okañy umi javorái térã itakua rupi. Távakuéra opyta nandi Avave ndoikovéi ipypekuéra.
Ha nde, táva repytáva taperéicha, maerã piko reñemonde ao pytãme? Maerãiko órope reñembojegua? Maerã remohũ nde resa? Maerã rei reñemoporã? Ne ñembokiha niko opoíma nde hegui, ha ko'ágã nde jukase.
Ahendu osapukái rasýva, kuña imemby tenondere oguereko pota vaicha. Sión hína pe osapukáiva. Ipyahẽ. Ijyva oipyso ha he'i: ‘Áina. Che jukátako umi porojukahára!’”
Peẽ Benjamingua!Pesẽ Jerusaléngui,peheka pekañy haguã!Pembopu trompéta Tecóape,pemopu'ã mba'e rechaukahaBet-Haquérempe,Cháke, ñehundi guasuyvate gotyo guio pene ra'ã!
Sión ojogua ñu porã,
ohohápe ovecha rerekua ijovecha aty reheve. Oñemohenda ijerekuévo ha omongaru joa hymbakuéra.
He'i umi hese ija'e'ỹva: “Peñembosako'íke peñorãirõ haguã hendive! Peju ñandyry hese asaje pyte! Añarã, ndaikatúi jey! Oñembopuku kuarahy'ã ha ka'aru jeýma!
Upéicharõ ñandyry hese pyharekue ha jaity yvýre hóga yvatekuéra!”
Ñandejára ipu'akapáva he'i: “Peity ka'aguy ha pejapo jupiha pendyry haguã Jerusalén rehe. Pe táva oje'éma oñenupã haguã henyhẽre ojejopývagui.
Jerusaléngui osẽ teko aña, ykuágui osẽháicha y. Ñendyry ha porojuka mante upépe oñehendu. Jekutu ha ñenupã mante upépe ojehecha.
Ejeheja ivaívagui Jerusalén, ỹrõ che pochýta ha ajeíta nde hegui, ajapóta nde hegui yvy ojeiko'ỹha, rohejáta avave'ỹre.”
Ñandejára ipu'akapáva he'i: “Umi Israelgua opytávape oheka jey-jeýta hikuái parraltýpe ojehekaháicha hi'a ojeheja'ỹre peteĩ.”
Che ha'e chupe: “Máva piko che rendúta amomarandúrõ chupekuéra? Ijapysapéko, che Jára, ha nohendúi mba'eve. Oñembohory ne ñe'ẽre, ha nohenduséi.
Che renyhẽte pochýgui, che Jára, ne mbopochy haguére hikuái ha ndaikatuvéi ajejoko.” Ñandejára he'i chéve: “Ehekuavo mitã okáre oikóva ha mitã rusu atýra ári. Ojereraháta ipokuapy ménakuéra hembirekóreve ha tujakuéra ta itujaite jepe ra'e.
Hóga, ikokue, hembirekokuéra opytáta ambuépe guarã, amopu'ãtagui che po ainupã haguã opa ko tetãme oikóvape. Che, opa mba'e Jára, upéicha ha'e.
Opavave, tuicháva ha michĩva, mba'éichapa omondátante oguereko iñakãme. Maranduhára ha pa'ikuéra, oĩ haguéicha ijapu.
Ha'ekuéra oipohano vai vaínte che retãgua mba'asy. He'i opa mba'e oĩ porãha, ha tovéke opa mba'e oĩ vaieterei.
Otĩva'erã mo'ã ojapóvo ko'ã mba'e che mbopochýva ha notĩriete voi! Ndoikuaavéi hikuái mba'épa he'ise ñatĩ! Upévare ambyepotívo chupekuéra, oñepysãnga ha ho'áta umi ambuéicha. Che, opa mba'e Jára, upéicha ha'e.”
Ñandejára he'i hetã guápe: “Pepyta umi tape rupi ha pema'ẽ, peporandu umi tape yma guarére, mamópa oĩ upe tape iporãvéva. Peguata upe rupi ha pejuhúta pytu'u.” Ha'ekuéra katu he'i: “Nahániri, ndoroguataséi upe rupi.”
Ñandejára omoĩ ma'ẽ mombyryhára ha he'i hetã guápe: “Pejapysaka pehendu haguã pe cháke!” Tetãgua katu he'i: “Ndoroi kuaaséi mba'eve.”
Upévare he'i Ñandejára: “Pehendu tetãnguéra, peikuaa ojehútava che retã guápe.
Pehendu yvypóra: Amondóta ko tetãgua rehe peteĩ mba'e vai, oútava chupekuéra ojaposévare. Omboyke haguére che ñe'ẽ ha ndoikuaaséi haguére mba'eve che remimbo'égui.
Maerã piko peru chéve insiénso Sabá ha yvyra ryakuã porã tetã mombyrýgui? Che ndarohorýi pene mymbahapy térã mymba juka peikuave'ẽva chéve.”
Upévare Ñandejára he'i: “Che rupi, ko tetãgua oñepysãnga ha ho'áta. Túva ha ta'ýrakuéra, óga ykeregua ha irũ tee, omanóta peteĩcha.”
Ñandejára he'i: “Yvate guio mombyrýgui Oñembosako'i ou haguã tetã mbarete.
Ipópekuéra hu'y ha kyse yvuku. Iñarõ ha ndoiporiahurerekói avavépe. Osapukáirõ ojogua yguasu kororõme. Ou kavaju ári. Oĩma Sión rehe ondyry haguãicha.”
Jerusalénpe oje'e: “Rohendu oñemombe'úva, ha kyhyje ore mokangypa. Roryryipa imemby pota vaicha.
Ani pesẽ kokue gotyo, ani peiko tape rupi! Ñande rehe ija'e'ỹva ou kyse puku ipópe. Ñemondýi guasu opa rupi iñasãi!”
Che retãgua! Eñemonde ao vosakuépe mba'e mbyasýgui, ejapajeréi tanimbúpe. Ao hũme eñemonde ha ejahe'o soro, ojejahe'o ramo guáicha ta'ýra peteĩ etére. Cháke upe ñane rundítava pya'eterei oúta ñande ári!
Ñandejára he'i chéve: “Nde pópe aheja reipy'a ra'ã haguã che retã guápe. Eñeha'ã eikuaa mba'eichaguápa ha'ekuéra.”
Che Jára, opavave ha'ekuéra iñe'ẽ rei, itujupa ha itĩ atã, vrónse ha fiérro vaícha.
Tata pejuhápe jaipeju hatãrõ, tata omboyku pe plómo. Reínte ñaha'ãta ñamopotĩ, heko añávako ndopái voínte.
Oñembohérava'erã “pláta imombopyrã”. Nde niko, che Jára, remombóma chupekuéra.
Ñandejára he'i Jeremíaspe:
“Eñemoĩ tupao rokẽme ha emomarandu upépe ko ha'éva ndéve: Mayma Judagua peikéva ko'ã okẽ rupi pemomba'e guasúvo Ñandejárape, pehendu ko he'ikáva
Tupã Israel Jára ipu'akapáva: ‘Pemoporãve ramo pende rekove ha pene rembiapokue, pohejáta peikove ko yvýpe.
Aníke perovia umi pene mbotavývape he'ívo: Ápe oĩ Ñandejára tupao! Ápe oĩ Ñandejára tupao!
Pemoporãve ramo pende rekove ha pene rembiapo ha pende reko joja ramo oñondive,
ndapejopýi ramo mombyrygua, tyre'ỹ ha kuña iména manóva ndive, ndapejukái ramo ko'ápe tapicha hembiapo vai'ỹvape, napemomba'e guasúi ramo tupã ambuekuérape ivaíva mante peẽme oguerúva,
pohejáta peikove ko yvy ame'ẽva'ekue opa árapeve guarã pende rukuéra ypykuépe.
‘Peẽ pejerovia ñe'ẽ japu ha výro reíre.
Pemonda, pejuka, peiko kuña pene mba'e'ỹva ndive, peme'ẽ japu pene ñe'ẽ, peikuave'ẽ insiénso Baálpe, pemomba'e guasu tupã mombyrygua peikuaa'ỹvape,
Ha upéi peju ko tupao che mba'évape peñemoĩvo che renondépe. Peimo'ã ko'ápe peimetaha kyhyje'ỹre. Peimo'ã ikatuha akóinte pejapo umi mba'e che mbopochýva.
Peimo'ã piko ko tupao, chéve oñemopu'ãva'ekue, ha'eha mondaha kuára? Che ahecha opa ko'ã mba'e. Che, opa mba'e Jára, upéicha ha'e.
Tapeho che Rekoha Siló guápe, upe aiporavo tenondeva'ekue aiko haguã, ha pehecha mba'épa ajapo ra'e chugui che retãgua Israel reko añanguére.
Pomomarandu jey-jeyva'ekue pene rembiapo vaikuére, peẽ katu napehenduséiva'ekue che ñe'ẽ, ha peñemokirirĩ che hegui. Che, opa mba'e Jára, upéicha ha'e.
Upévare, pe ajapova'ekue Tekoha Siló guápe, ajapóta ko Tupaópe chéve oñemopu'ãva'ekue. Ame'ẽva'ekue peẽme ha pende rukuéra ypykuépe, ha peẽ pejeroviaha.
Pomosẽta che renondégui amosẽ haguéicha yma pende ryke'ykuéra, Efraín ñemoñarépe.’”
“Nde, Jeremías, ani reñembo'e ko tetã guáre, ani rejerure chéve hesekuéra. Ani ere mba'eve, norohendumo'ãi.
Nderehechái piko pe ha'ekuéra ojapóva Judá távakuérape ha Jerusalén rape rupi?
Ta'ýrakuéra ombyaty jepe'a, túvakuéra ojatapy ha kuñakuéra ojapo mbujape oikuave'ẽ haguã tupã gua'u kuñávape, oñembohérava yvága ruvicha guasu kuñáva. Che momarã avei, oikuave'ẽvo kaguy tupã mombyry guápe.
Ndaha'éi jepéko chéve che momarãva. Ijupekuéra uvei oñemomarã, otĩ haguã ijeheguikuéra. Che, opa mba'e Jára, upéicha ha'e.
Upévare che, opa mba'e Jára, amombe'u porã peẽme, ahekuavotaha che pochy rendy ko peimeha ári, pende ári, pene rymba, pende ka'aguy ha pene remitỹngue ári jepe. Ha'éta peteĩ tatáicha ogueve'ỹva.”
Tupã Israel Jára ipu'akapáva, he'i hetã guápe: “Peikuave'ẽ opaichagua mymbahapy ha mymbajuka peikuave'ẽséva ha pe'u umi ho'okue.
Che anohẽ ramo guare pende ru ypykuépe Egíptogui, nda'éiva'ekue chupekuéra mba'eve mymbahapy ha mymba juka rehegua.
Ha'eva'ekue uvei chupekuéra iñe'ẽ rendu haguã, upéicha ramo che ha'étaha Tupã chupekuéra guarã, ha'ekuéra katu che retãgua. Ha'eva'ekue avei chupekuéra oiko haguã che aipotaháicha, oho porã haguã chupekuéra.
Ha'ekuéra katu nohenduséi che ñe'ẽ ha ndoikuaaséiva'ekue mba'eve. Ojetu'u uvei ivaívare ha oñeme'ẽ hembipota vaípe. Ojevy rangue che rendápe oñemomombyry che hegui.
Pende rukuéra ypykue osẽ guive Egíptogui ko'agãite peve, che amondova'ekue peẽme che rembiguái maranduhárakuéra ojoapykuéri.
Peẽ katu na pehendúi che ñe'ẽ ha ndapei kuaaséiva'ekue mba'eve, pende rukuéra ypykuégui pejetu'uveva'ekue uvei ivaívare.
Nde, Jeremías, ere chupekuéra opa ko'ã mba'e, ndoikuaaséi ramo jepe mba'eve, esapukái chupekuéra okirirĩ ramo jepe.
Ere chupekuéra: ‘Kóva hína upe tetã iñe'ẽ rendu'ỹva Tupã Ijárape ha ndopoiséiva ivaívagui. Upe añetegua noñehenduveiete ijurúguikuéra.’”
Jerusalén, eikytĩ nde áva ha emombo! Ehenduka purahéi jahe'o yvy perõ rupi! Cháke Ñandejára ipochy nde tavagua ndive, oheja ha omboykéma chupe.
Ñandejára he'i: “Judagua ojapo peteĩ mba'e che mbopochýva: omoĩ hikuái itupã gua'u ahẽnguéra che tupaópe, ha omomarã.
Ben-Hinom ñúme omopu'ã hikuái Tófet altar ohapy haguã ita'ýra ha itajýrakuéra. Ko mba'e che nda'éiva'ekue chupekuéra ojapo haguã ha ndohasáiva'ekue che akã rupi.
Upévare che, opa mba'e Jára, ha'e outaha ára, kóva noñembohéra mo'ã veimaha Tófet térã Ben-Hinom Ñu, oñembohérata uvei Jejuka Ñu. Ha Tofétpe oñeñotỹta omanóva, ndaipórimo'ãvéigui hendaguã.
Ko'ãva re'õngue opytáta yryvu ha tymba ñarõ rembi'urã, ha ndaipórimo'ãi umíva omondýiva.
Aipe'áta Judá távakuéragui ha Jerusalén rapekuéragui purahéi rory vy'aha pegua ha mendaha pegua purahéi. Pe tetã tuicha kuégui oikóta yvy ojeiko'ỹha.”
Ehendu Israel ko he'ikáva ndéve Ñandejára.
Ñandejára he'i: “Ani pejapo ambue tetãnguéra ojapoháicha, térã peñemondýi umi mba'e yvágare pehechávagui, tetãnguéra ojapoháicha.
Výro rei pe ha'ekuéra ojapóva itupãnguéra omomba'évo. Oity yvyra ka'aguýpe, peteĩ ta'ãnga apoha ojapo chugui ta'ãnga,
upéi pláta ha órope ombojegua, ha omohenda hatã klávo ha martíllope ani haguã ho'a.
Ta'ãngakuéra ojogua ta'ãnga omondýi haguã guyra, merõtýpe oñemoĩva. Ndaikatúi oñe'ẽ, ha ojereraha manteva'erã ndoguatáigui. Ani pekyhyje chuguikuéra. Avave rehe ndojapói ivaíva térã iporãva.”
Ore Jára, ndaipóri ndeichagua. Ndé nde tuicha, ha tuicha nde pokatu.
Máva piko ndokyhyjemo'ãi nde hegui, ko ndéva tetãnguéra ruvicha guasu? Nde hegui ojekyhyjeva'erã. Opa iñarandúva ha mburuvicha guasu yvy arigua apytépe ndaipóri ndeichagua.
Ha'ekuéra niko itavýva memete, ha iñakãme mba'eve ndoguerekói. Peteĩ yvyra pehẽngue ndaikatúi mba'eve ombo'évo chupekuéra!
Itupã gua'ukuéra niko Tarsis peguare plátante ha óro ojegueruva'ekue Ufazgui, ta'ãnga jegua apoha ojapova'ekue, ao pytãũ ha ao pytãme oñemondéva, mba'e porã apoha ha'evéva rembiapokue.
Ñandejára hína pe Tupã añetegua, Tupã oikovéva, mburuvicha guasu pavẽ. Ha'e ipochy ramo, yvy oryryipa, tetãnguéra ndogueropu'akái.
(Peẽ, Israelgua, peje tetãnguérape: “Umi tupã ojapo'ỹva'ekue yvy ha yvága opa reíta yvy ári. Peteĩ ha'ekuérava jepe ndopytamo'ãi yvága guýpe”).
Ñandejára ipokatúpe ojapova'ekue yvy, iñarandu rupi omoĩ hatã ipyendápe, iñakã porã rupi oipyso pe yvága.
Iñe'ẽ sununúme omokororõ y yvága pegua, yvy apýragui omopu'ã arai, ombovera ára tiri ama pa'ũme, ha oguenohẽ yvytu iñongatuhágui.
Yvypóra itavy ha ndoikuaái mba'eve. Tupã gua'u ra'ãnga ombotavy ijapohárape. Umíva hína ta'ãnga ndoikovéiva.
Umíva výro rei ha toryja. Ñandejára ohundítava oporombojovakévo.
Ndapeichaguáiete hína Tupã Jacob Jára, opa mba'e apohare! Ha'e oiporavova'ekue Israel imba'erã. “Opa mba'e Jára ipu'akapáva” hína héra.
--Nde, tetã reñemongoráva, ne mba'éva guive embyaty,
Ñandejára he'ígui: ‘Mombyry amombóta ko'ã tetã guápe. Ajopy vaíta hendivekuéra, jahechápa péicha ndachejuhúi.’
Ho'a vaiete piko chéve! Ajekutu hague ndokueravéi ha che aimo'ãva'ekue aropu'akataha!
Che rekoha oñehundi, isãnguéra osopa. Che membykuéra che reja. Ndoikove véima! Ndaipóri véima ouva'erã omopu'ã che rekoha ouva'erã oipyso ivakapikuéra.
--Ovecha rerekua ko'apegua itavy, ndohekái Ñandejárape. Upévare oho vai chupekuéra, ha ijovechakuéra isarambipa.
Cháke! Oguahẽ marandu! Tetã yvate gotyo guágui ou sununu, ojapótava Judá távakuéragui yvy ojeiko'ỹha, ha aguara saite keha.
Ha che Jára! Aikuaa yvypóra ndaha'eiha hekove jára, ndoikuaaiha mba'épa oikóta chugui.
Teko joja porãme ore nupã ha ani pochýpe, ore rundíta niko upéicharõ.
Epoína nde pochy tetãnguérare, ndoikuaaséiva nde hegui mba'eve. Umi nohenóiriva nde réra, ho'upa haguére Jacob retã. Ohundiete voi ha ojapo ko tetãgui tapere.
Ñandejára he'i Jeremíaspe:
“Israelgua tojapysaka porã ko oje'éva rehe ko ñe'ẽ me'ẽme. Ere Judá ha Jerusalén guápe,
Che, Tupã Israel Jára, aharutaha umi ndojapóivape ko'ã mba'e oje'éva ko ñe'ẽ me'ẽme.
Kóva hína ñe'ẽ me'ẽ ajapova'ekue pende rukuéra ypykue ndive anohẽ ramo guare chupekuéra Egíptogui. Upe tetã, chupekuéra guarã, tatakua oñemboykuhápe fiérroichava'ekue. Ha'eva'ekue chupekuéra: Pene ñe'ẽ rendúke ha pejapo opa mba'e ha'éva peẽme. Upéicha ramo, peẽ che retãguáta, che katu pende Járata.
Pe che rendu ramo, ajapóta che ñe'ẽ ame'ẽva'ekue pende rukuéra ypykuépe, ame'ẽ haguã peẽme peteĩ yvy, upe ko'ágã perekóva, osyryhápe ýicha kamby ha eíra.” Che ha'e chupe: “Upéicha, che Jára.”
Upérõ Ñandejára he'i chéve: “Emoherakuã ko ha'éva Judá távakuéra ha Jerusalén rape rupi. Ere opavavépe: ‘Pehendu umi mba'e oje'éva ko ñe'ẽ me'ẽme ha pejapo.
Anohẽ ramo guare Egíptogui pende rukuéra ypykuépe amomarandu porãva'ekue chupekuéra ohendu haguã che ñe'ẽ, ha upe guive ko'agãite peve akóinte pomomarandu gueteri aikóvo.
Peẽ katu ndapeikuaaséi mba'eve ha napehenduséiva'ekue che ñe'ẽ, pejetu'u uvei ivaívare peikóvo pene akãre. Ndapejaposéi umi mba'e ha'eva'ekue peẽme, ha Upémarõ ambou peẽme umi ñenupã añe'ẽ hague che ñe'ẽ me'ẽme.’”
Ñandejára he'ive chéve: “Judá ha Jerusalengua opu'ã ñemi che rehe.
Ojapo jey opa mba'e vai ojapova'ekue itúvakuéra ypykue, ndojaposéiva'ekue che ñe'ẽ, oho uvei tupã gua'u rapykuéri ha omomba'e guasu chupekuéra. Israel ha Judagua opyrũ upe ñe'ẽ me'ẽ rehe ajapova'ekue itúvakuéra ypykue ndive.
Upévare amondóta peẽme ivaíva ha chugui ndaikatumo'ãi pekañy. Pesapukaive ramo jepe pejerurévo pytyvõ, napohendumo'ãi. Che, opa mba'e Jára, upéicha ha'e.
Upérõ Judá ha Jerusalengua ohóta ojerure pytyvõ tupãnguéra oikuave'ẽ haguépe insiénso, ha'ekuéra katu ndaikatumo'ãi oipe'a jejopy vaígui ho'a vai vove chupekuéra.
Judá oguereko heta tupã: peteĩ-teĩ táva oguereko itupã, ha Jerusalengua peteĩ-teĩ tapépe omopu'ã altar oikuave'ẽ haguã insiénso Baálpe.
Aipo ramo nde, Jeremías, ani reñembo'e ko'ã tetã guáre, ani rejerure asy chéve hesekuéra, nahendumo'ãigui chupekuéra ojerure ramo chéve pytyvõ ivaívape ojechávo.
Mba'e piko ojapo che rayhupára tupaópe, ojapo rire hetaite mba'e vai? Oimo'ã piko oikuave'ẽvo chéve so'o ha ikyrakue mymba juka ramo, ombohasataha ijehegui pe ivaíva térã chugui okañytaha?
Yma che, opa mba'e Jára, ambohérava'ekue chupe olívo hakã heta ha yva porãgui henyhẽva. Ko'ágã katu arasunu pa'ũme ahapýta hogue rovyũ ha amopẽta hakãnguéra.
Che, opa mba'e Jára che pu'akapáva añotỹva'ekue, amondóta hese ivaíva, Israel ha Judá rembiapo vaikuére. Che mbopochy niko oikuave'ẽvo insiénso Baálpe.”
Ñandejára oikuaauka chéve, che rehe ija'e'ỹva ojaposeha ivaíva che rehe. Ha'e che resape'a ahecha kuaa haguã.
Che aime py'a guapýpe, ovecha ra'ýicha ojereraháva ojejuka haguã, aikuaa'ỹre ojaposeha ivaíva che rehe. He'i hikuái: “Jaity pe yvyra ko'ágã hovyũva hína. Jahapo'o oikovéva apytégui, oikove'ỹ haguã mandu'a hese.”
Nde katu, che Jára nde pu'akapáva, mbojovakehára nde po jojáva, nde reikuaa yvypóra py'apy. Ehechauka chéve mba'éichapa reinupãta chupekuéra, nde pópe niko amoĩ che rekove.
Ha kuimba'e Anatot guápe, che jukaséva ha he'íva chéve anive haguã añe'ẽ Ñandejára rérape ndaipotái ramo che juka,
Ñandejára ipu'akapáva he'ika: “Aikuaaukáta hína peẽme: Mitã rusukuéra omanóta ñorãirõme, pende ra'y ha pende rajykuéra katu omanóta ñembyahýigui.
Peteĩnte jepe ha'ekuérava ndopytamo'ãi, oútagui ára aikuaauka haguã peẽme, kuimba'e Anatotgua, ha arúta pende ári ivaíva.”
Che Jára, añemoĩ ramo añoñe'ẽ joapi ne ndive, katuete upe nde eréva, upe añete. Opáichavo, oĩ heta mba'eaporanduséva ndéve. Mba'ére piko opa mba'e osẽ porãumi heko añávape? Mba'ére piko oiko py'a guapýpe umi oporoguasu apíva?
Nde reñotỹ chupekuéra. Ha'ekuéra oñembohapo, okakuaa ha hi'a. Ijurúpente hi'aguĩ nde hegui, ipy'ápe katu mombyry.
Nde katu, che Jára, che kuaa. Nde che recha ha reikuaa mba'épa pe añandúva nde rehe. Erahána ko'ã tekove ovecháicha ojejuka haguã. Emboykéna chupekuéra upe jejuka ára peguarã!
Araka'e peve piko hatãta pe yvy ha hogue ravirupáta kapi'i ñumegua? Mymba ha guyrakuéra omanomba, tetãgua rembiapo vaikuére, oimo'ãva nderehechaiha pe ha'ekuéra ojapóva.
“Ne kane'õite ramo reñanívo yvy rupigua ndive, piko mba'éicha reha'ãta kavaju arigua ndive? Yvy nandi porãme reñeñandu porã, ha mba'e rejapóta Jordán javorái pa'ũ rupi?
Nde ryvykuéra, nde rogagua tee jepe, ojere ha oñemoĩ nde rehe, ha osapukáivo oñe'ẽ vai nde rehe nde atukupépe. Ani rejerovia hesekuéra, oñe'ẽ ramo jepe ndéve juru he'ẽme.
Ahejáma che retã guápe, ndaikuaase véima mba'eve upe che mba'ekuégui. Amoĩma umi hese ija'e'ỹva pópe pe tetã ahayhueteva'ekue.
Ko tetã, che mba'e teeva'ekue, ko'ágã ha'éma chéve guarã jaguaretéicha ka'aguýpe, okororõ che rehe, upévare ndacha'éi hese.
Che retãgua ojogua guyra hague jeguapáva, ondyryha taguato. Pejúke opa tymba ñarõ, peñembyaty ha pejapo karu guasu!
Heta mburuvicha guasu che rehe ija'e'ỹva ombyaipa che parralty, opyrũmba che ñúre. Ojapo yvy ojeiko'ỹha upe yvy che aipotavévagui.
Oheja avave'ỹre ha mba'eve'ỹre ha che ahecha ojahe'o. Upe tetãme ndaipóri avave, ha avave ndojepy'apýi hese.
Yvy ojeiko'ỹha yvyty rupi ou yvypóra iñarõva, che, opa mba'e Jára, ahundítagui, kyse yvuku che pópe, upe tetã tuichakue, ha ndahejamo'ãi avave opytu'u.
Oñotỹ trígo ha omono'õ ñuatĩ. Heta omba'apo rei. Mba'eve noñemono'õi che pochy rendýgui.”
Péicha he'i Ñandejára umi tetã heko añáva Israel jerére oikóvare, ohundiva'ekue upe yvy ha'e ome'ẽva'ekue hetãgua Israélpe imba'erã: “Che ahapo'óta chupekuéra ijyvýgui ha anohẽta Judápe ijapytéguikuéra.
Ha ahapo'o rire aiporiahurereko jeýta ha aru jeýta ijyvy ha hetã teépe.
Ha'ekuéra ko añete ombo'eva'ekue che retã guápe ome'ẽ haguã iñe'ẽ Baal rehe, ko'ágã katu ikatúta oñemohenda che retãgua apytépe ohayhúrõ Tupã ha'ekuéra ohayhúvape ha ome'ẽ ramo iñe'ẽ he'ívo: ‘Ñandejára rérape.’
Upe tetã nohendúiva che ñe'ẽ katu ahapo'óta ha ahundíta. Che, opa mba'e Jára, upéicha ha'e.”
Ñandejára he'i chéve: “Tereho ejogua peteĩ ku'ajokuaha líno, ejeku'akua pype ha ani remyakỹ.”
Ajogua upe ku'ajokuaha Ñandejára he'i haguéicha chéve ha ajeku'akua pype.
Upérõ oñe'ẽ jey chéve Ñandejára ha he'i:
“Eraha pe ku'ajokuaha rejoguava'ekue ha rerekóva nde jehe, tereho y Éufratespe ha upépe eñongatu peteĩ itakuápe.”
Aha y Éufratespe ha añongatu Ñandejára he'i haguéicha chéve.
Aremi rire Ñandejára he'i chéve: “Tereho y Éufratespe ha egueru pe ku'ajokuaha ha'eva'ekue ndéve reñongatu haguã upépe.”
Aha y Éufratespe ha anohẽ yvygýgui pe ku'ajokuaha añongatu haguégui. Ajuhu itujupáma.
Upérõ Ñandejára oñe'ẽ jey chéve
ha he'i: “Upeichaite ambyaíta Judá ha Jerusalén ojejapoitéva.
Ko'ã tetãgua ahẽ ndojaposéi che ñe'ẽ ha akóinte oiko iñakãre. Oho tupãnguéra rapykuéri oiko haguã hembiguái ramo ha omomba'e guasu haguã chupekuéra. Opytáta pe ku'ajokuaha oñehundiva'ekuéicha.
Pe máva ojeku'a jokuaháicha, arekova'ekue Israel ha Judá guápe che jehe oiko haguã che retãgua ramo, oikuaauka haguã che réra, ha'e haguã che jeroviaha ha che reko mimbipa. Ha nohenduséi che ñe'ẽ.” Che, opa mba'e Jára, upéicha ha'e.
“Ere avei chupekuéra: ‘Tupã Israel Jára he'i: Oimeraẽ mbayru ikatu oñemyenyhẽ kaguýgui.’ Israelgua he'íta ndéve: ‘Ore piko ndoroikuaái mba'e upéva?’
Nde katu eréta chupekuéra: ‘Ñandejára he'i: Amonga'úta opa oikóva ko tetãme: mburuvicha guasúpe oguapýva David guapyhápe, pa'i, maranduhára ha opa Jerusalénpe oikóvape.
Upéi ajokáta ojuehe kambuchícha túva ha ta'ýra peteĩcha. Ndaiporiahurerekomo'ãi chupekuéra. Ahundíta ambyasy'ỹre avavépe. Che, opa mba'e Jára, upéicha ha'e.”
Israelgua, Ñandejára oñe'ẽma! Ani pejererovu, pejapysaka porã hese.
Pembyaje Tupã pende Járape, ha'e omopytũmba mboyve ha peñepysãnga yvyty pytũ rupi. Ha'e ojapóta pytũ anambusu, ára sakã peha'arõvagui,
Ndapeikuaaséirõ mba'eve, che rasẽta ñemiháme pejejapógui. Che reságui osyrýta tesay, ojererahágui ipokuapy Ñandejára ovechakuéra.
“Ere mburuvicha guasu ha isýpe: ‘Peguejy pende guapyhágui ha peguapy yvýpe, ho'áma niko pene akãgui pene akã jeguaka.’
Négueb pegua távakuéra oñemongoráma. Avave ndaikatúi ohasa. Opa Judagua ojereraháma tetã mombyrýpe, ojererahaitéma ouve'ỹ haguã.
Pejesaupi ha pema'ẽ mba'éichapa ou yvate gotyo guio pende rehe ija'e'ỹva. Mamo piko oĩ umi ovecha amoĩva'ekue nde pópe, umi ovecha rejeroviaite hague?”
“Ha mba'épa eréta Jerusalén, ne sãmbyhýrõ umi tekove nde voi reheko mbo'eva'ekue? Nde rete rasypáta kuña imemby pota vaicha.
Reporandúrõ mba'érepa ojehu ko'ã mba'e, eikuaáke ne rembiapo vaikuereha. Upévare reñemboi ha reñerãirõ ha oñeñemboharái nde rehe!
Ikatu nga'u piko hũva omboje'o ipire? Ikatu nga'u piko jaguarete omboje'o ipirégui iparaha? Upéicha avei peẽ, pejepokuaámava ivaívare. Ndaikatuvéi pejapo iporãva.
Upévare pomosarambíta kapi'i piru kuéicha oguerovevéva yvytu aku.
Péicha guarãntema nde, Israel. Nde voi rejapouka chéve péicha nde rehe. Che, opa mba'e Jára, upéicha ha'e. Reñembyesaráiva'ekue niko che hegui ha rejeroviava'ekue tupã gua'u japúre.
Che avei romboipaitéta ha rohejáta ñemotĩrã.
Ahecha mba'éichapa nde raku ha reporomyakã ratĩ, nde, kuña reko vai, otĩ'ỹva avavégui. Ne rembiapokue oporombojeguarúva umi ijyvateha ha ñu rupi. Cháke, Jerusalén! Araka'e pevépa nde reko ky'áta!”
Ndokyvéigui, Ñandejára he'i Jeremíaspe:
“Judá ojahe'o vy'a'ỹgui, itávakuéra ndovy'avéi, maymáva ojepyso yvýre. Jerusalén osapukái rasy.
Karai poguasukuéra omondo y piári hembiguáipe. Ko'ãva oho ykuápe, ndojuhúi ha ou jey kambuchi nandi oikuaa'ỹ rehe mba'épa ojapóta ha otĩgui oñeñakãho'i.
Okaragua ndoikuaái mba'épa ojapóta ha oñeñakãho'i, ndokyvéi ha hatãmbágui pe yvy.
Guasu kuña jepe oheja ñúme imembykuéra, ndaipórigui hembi'urã.
Vúrro saite oñembo'y yvy perõ rupi omokõ yvytu aguara guasu saitéicha ha ohecha ravẽmba ndaipórigui mba'eve ho'uva'erã.”
Ore Jára, ore rembiapo vaikue oĩ ramo jepe ne renondépe, eheja reína oréve nde réra rehehápe! Heta jey niko rojere nde hegui, ha rojapo ivaíva ne renondépe.
Israel nde rehe ojerovia. Nde ore pe'áva ivaívagui rojejopy vai jave, Mba'ére piko reiko mombyrygua ramo ore apytépe?
Mba'ére piko reime iñakã tavývaicha, kuimba'éicha ikatu'ỹva ñorãirõme oporopytyvõ? Nde katu, ore Jára, reime ore apytépe, opavave oikuaa ore ha'eha ne retãgua. Anína ore reja!
Ñandejára he'i kóicha Israelguáre: “Ko'ãva oikose iñakãrente voi. Upévare ndacha'éi hesekuéra. Ko'ágã che mandu'áta iñangaipáre ha aikuaaukáta chupekuéra.”
Ñandejára he'i: “Ani rejerure chéve mba'eve iporãva ko'ã tetã guápe guarã.
Ndokarúi ramo jepe nahendumo'ãi iñembo'e, oikuave'ẽ ramo jepe mymba hapy ha ogueru ramo jepe imba'e kuave'ẽ, ndarohorymo'ãi. Ahundíta chupekuéra kyse puku, ñembyahýi ha mba'asy asãi rupi.”
Che katu ha'e chupe: “Há, che Jára! Maranduhárakuéra he'i joa ndoikomo'ãiha ñorãirõ, ndaipórimo'ãiha ñembyahýi ha nde reme'ẽtaha py'a guapy puku ko'ápe chupekuéra.”
Ha Ñandejára he'i chéve: “He'i ramo upéicha che rérape umi maranduhára, ijapu hína. Che namondói ha nda'éi chupekuéra mba'eve. Hendivekuéra na ñe'ẽi voi. Marandu japu hína umíva, jechauka gua'u ha'ekuéra iñakãme ombojýva.
Upévare che, opa mba'e Jára, kóicha ha'e: Umi maranduhára oñe'ẽséva che rérape che amondo'ỹre chupekuéra, ñorãirõme ha ñembyahýigui omanóta.
Ha umi tetãgua ha'ekuéra oñe'ẽ haguépe, ñorãirõme ha ñembyahýigui omanóta avei hembireko, ta'ýra ha tajýrakuéra reheve. He'õngue oñemombóta Jerusalén rape rupi ha ndaipórimo'ãi oñotỹva. Upéicha amyengoviáta chupekuéra iñañanguére.
Ere chupekuéra ko'ã mba'e: ‘Che reságui tosyry che resay opi'ỹre ára ha pyhare, ko ivai etévare oúva che retã guáre, ijekutukue ipypuku etévare.
Asẽ okaha rehe ha ahecha ñorãirõme omanova'ekue re'õngue. Aike táva ryepýpe ha ahecha omanóva ñembyahýigui. Maranduhára ha pa'ikuéra jepe ojereraha tetã mombyrýpe.’”
Ore Jára, Rejei etéma voi piko Judágui? Nde kueráima piko táva Sióngui? Mba'ére piko ore kutu rokuerave'ỹ haguã? Roha'arõva'ekue ñakã rapu'ã, ha mba'eve iporãva noguahẽi. Roha'arõva'ekue tesãi ha ñemondýi mante opa rupi oĩ.
Rohecha kuaáma, ore Jára, ore reko añaha ha ore rukuéra ypykue rembiapo vaikue. Rojapo ivaíva ne renondépe.
Nde réra rehehápe ani ore mboyke. Ani reapo'i upe táva oĩháme nde guapyha omimbipáva! Ne mandu'ána pe ñe'ẽ me'ẽ rejapova'ekue ore ndivére, Anína repyrũ hese!
Oĩ nga'u piko tupã gua'ukuéra apytépe, peteĩ ikatúva omongy? Yvága piko ombou ama ijehegui? Nahániri, Tupã ore Jára! Nde hína upe remboúva, nde upe rejapóva opa mba'e. Upévare rojerovia nde rehe!
Ñandejára he'i chéve: “Ou ramo jepe Moisés ha Samuel ko'ápe oñemoĩ che renondépe, che ndaiporiahurerekomo'ãi ko'ã tetã guápe. Ere chupekuéra tosẽ che renondégui ha toho.
Ha oporandu ramo ndéve mamópa ohóta, ere chupekuéra ko ha'ekáva: ‘Ojeporavóva omano haguã mba'asy asãigui toho tomano mba'asy asãigui. Ojeporavóva omano haguã ñorãirõme toho tomano ñorãirõme. Ojeporavóva omano haguã ñembyahýigui toho tomano ñembyahýigui. Ojeporavóva oho haguã tetã mombyrýpe toho tetã mombyrýpe.’”
“Che, opa mba'e Jára, ha'e: Amondóta chupekuéra irundy ñenupã: ojejukáta ñorãirõme, oguerotyryrýta chupekuéra jagua, ho'úta chupekuéra yryvu ha tymba ñarõ okarúta hesekuéra.
Opa tetã yvy ári guápe amopirĩmbáta upe hesekuéra ajapótavare, upe ojapova'ekuére Jerusalénpe Judá ruvicha guasu Manasés Ezequías ra'y.”
“Máva piko nde poriahurerekóta, Jerusalén? Máva piko ne mbyasýta? Máva piko ojepy'apýta nde rehe?
Nde che reja ha reme'ẽva'ekue chéve nde atukupere. Che, opa mba'e Jára, upéicha ha'e. Upévare, che kueráigui nde hegui, amopu'ãva'ekue che poinupã haguã, ha rohundi.
Amosarambi chupekuéra kapi'i piru kuéicha, upe tetã megua távakuéra rupi. Chupekuéra aheja ta'ýra'ỹre ha ahundi, ndopoiséigui ivaívagui.
Aheja ijapytépekuéra hetave kuña imenave'ỹva yvyku'i ra'ỹi yguasu rembe'ýpe guágui. Asaje pytetépe ambou porojukahára sykuéra imemby mitã rusúva ári. Peteĩ sapy'aitépe aity hi'árikuéra py'a tarova ha ñemondýi guasu.
Sykuéra imemby hetáva, hesakua guyry ha naipytuhẽvéi. Opyta itĩndy ha ñemotĩme. Ára sakãgui oiko chupekuéra ára pytũ. Oĩ ramo oikovéva gueteri, ame'ẽta hese ija'e'ỹva pópe ojuka haguã. Che, opa mba'e Jára, ame'ẽ che ñe'ẽ.”
Áina, nde che sy! Che reruva'ekue yvy ári añoñe'ẽ joapi ha ajeja'o haguãnte voi! Avavépe ndaiporukái ha avavégui ndaiporúiva'ekue mba'eve, ha opáichavo opavave oñe'ẽ reity chéve.
Pe ha'ekuéra he'íva toiko, che Jára, Oime rire ramo ndajapói ra'e ne rembipota, térã na ñembo'éi ra'e umi che rehe ija'e'ỹvare, ho'a vai ramo guare chupekuéra.
Mávapa ikatúta omopẽ fiérro térã vrónse yvate gotyogua?
Opa ne rembiapo vaikuére, Israel, ame'ẽta nde rehe ija'e'ỹvape opa ne mba'e repyeta, opa mba'e rerekóva ne retã pýre, ogueraha haguã reiete.
Rome'ẽta nde rehe ija'e'ỹva rembiguairã, peteĩ tetã reikuaa'ỹhápe, che pochy hendy haguére tatáicha ne mbokusuguétava.”
Che Jára, nde reikuaáva opa mba'e, ne mandu'ána che rehe ha eju che pytyvõ! Emyengoviána umi che muñávape! Anína rehejátei ojapo che rehe ivaíva, ohechávo nandepochykuaaiha. Nde rehe niko aropu'aka ñe'ẽ reity.
Nde reñe'ẽ ramo chéve, akarúva ne ñe'ẽre, umíva che mbovy'a ha che mbopy'a rorýva, che niko hína ne mba'e, Tupã che Jára nde pu'akapáva.
Ndajehe'aséiva'ekue umi ovy'aháre mante oikóva ndive. Nde reñemomba'e guive che rehe, aikóva cheño, nde che myenyhẽ haguére nde pochy kuégui.
Mba'ére piko ndopavéi che mba'e mbyasy? Mba'ére piko che jekutukue ndaikatuvéi okuera, oñepohanove ramo jepe? Reiko niko chéve guarã ku ysyry japúicha ndaiporihápe y.
Upérõ Ñandejára he'i chéve: “Reju jey ramo che ndive, romoguahẽ jeýta, ha reiko jeýta che rembiguái ramo. Rejeheja ramo ñe'ẽ rei reígui ha ere ramo pe hekópe guávante, nde ha'éta upe che rérape oñe'ẽva. Ha'ekuéra hína umi ouva'erã ne ndive, ndaha'éi nde rehova'erã hendivekuéra.
Che ajapóta nde hegui ko'ã tetã guápe guarã, peteĩ korapy yvate vrónse ikatu'ỹva ojeity. Oñemoĩta nde rehe ha ndaipu'akamo'ãi nde rehe, che aimétagui ne ndive roguenohẽ haguã jejopy vaígui. Che, opa mba'e Jára, ame'ẽ che ñe'ẽ.
Tekove ahẽ pógui roipe'áta ha imbaretéva poguýgui roguenohẽta!”
Ñandejára oñe'ẽ chéve ha he'i:
“Ani remenda térã reñemoña ko tetãme.
Che, opa mba'e Jára, ha'étagui ndéve mba'épa ojehúta ta'ýrakuérape ko tetãme onaséva ha itúvakuérape.
Omanóta mba'asy vaígui ha avave nahasẽmo'ãi hesekuéra ha noñotỹmo'ãi. Opytáta isarambi ñúre vaka repotícha. Ñorãirõ ha ñembyahýi ojukáta chupekuéra, ha he'õngue rehe okarúta yryvu ha tymba ñarõ.”
Ñandejára he'i chéve avei: Ani reike óga ojejahe'ohápe omanova'ekuére, ani ne rasẽ térã rehechauka hese mba'e mbyasy, ko'ã tetã guágui niko aipe'áma che py'a guapy, che mborayhu ha che py'a poriahurereko. Che, opa mba'e Jára, ha'e upéicha.
Tuicháva ha michĩva omanóta ko tetãme: avave noñotỹmo'ãi chupekuéra, nahasẽmo'ãi ha ndohechaukamo'ãi hesekuéra ñembyasy, ojekutúvo hetépe térã oñemyakã perõvo.
Avave ndojapomo'ãi karu guasu omanóva rehe oguerombyasy haguã igéntekuérape, taha'e jepe túva térã sy upe omanóva.
“Ani avei reike óga ojejapohápe karu guasu, rekaru ha rey'u haguã hendivekuéra.
Che, Tupã Israel Jára che pu'akapáva ha'égui kóicha: ‘Che rupi opáta ko tetãme purahéi karu guasu ha vy'a hapegua ha purahéi menda hapegua. Ko'ã mba'e ojehúta peẽ peikove aja, ha peẽ voi pehecháta.
Remomarandúvo tetã guápe ko ha'éva, oñeporandúta ndéve: Mba'ére piko ojapouka Ñandejára ore rehe ko'ã mba'e ivai etéva? Mba'e piko ore rojapo? Mba'eichagua angaipa piko ore rojapo Tupã ore Jára rehe?’
Nde eréta chupekuéra: ‘Ñandejára he'i: Kóva ojehu pende rukuéra ypykue che reja haguére oho haguã tupãnguéra rapykuéri oguerohory ha omomba'e guasu haguã chupekuéra. Ojei che hegui ha ndojapói umi tembiapoukapy ame'ẽva'ekue chupekuéra.
Peẽ katu pene añaveva'ekue chuguikuéra, peteĩ-teĩ niko ojejatu'u ivaívare ha nohenduséi che ñe'ẽ.
Upévare pomosẽta ko yvýgui tetã mombyrýpe peẽ térã pende rukuéra ypykue peikuaa'ỹva'ekue ha upépe peikóta ára ha pyhare tupãnguéra rembiguái ramo. Che niko ndapoiporiahurerekomo'ãi.’
Oúta jepéko ára he'i opa mba'e Jára, ndoje'e mo'ã veimaha: ‘Ñandejára rérape oguenohẽva'ekue Israel guápe Egíptogui’,
He'íta uvei: ‘Ñandejára rérape, oguenohẽva'ekue Israel guápe tetã yvate gotyo guágui ha opa umi tetã omosarambi hague rupi chupekuéragui’. Che rupi peju jeýta pene retãme, upe tetã ame'ẽva'ekue pende rukuéra ypykuépe.
Amboúta heta pira renohẽhára --che, opa mba'e Jára, upéicha ha'e--, oguenohẽ haguã Israel guápe. Upéi amboúta heta tymba ka'aguy jukaha oguenohẽ haguã chupekuéra opa yvyty ha yvy yvatégui ha umi itakaua pa'ũgui jepe.
Ahechágui opa hembiapokue. Mba'eve nokañýi che hegui, hembiapo vaikue ndaikatúi okañy che resa renondégui.
Amyengovia jo'a raẽta chupekuéra hembiapo vaikue ha iñangaipáre, omomarã haguére che yvy itupã gua'u ahẽ omanóva reheve, ha opa pe yvýpe che ame'ẽva'ekue chupekuéra imba'erã ojapo umi mba'e che mbojeguarúva.”
Che Jára, che mo'ã ha che mombaretéva, tenda che akañyha ajejopy vai jave. Ne rendápe oúta tetãnguéra ko yvy apýra guive ha he'íta ndéve: “tupã gua'u kangy ha pitua atýra mante oheja itúvakuéra ore rukuéra ypy kuépe.
Ikatu nga'u piko yvypóra ojapo itupã nguerarã? Upéicha ramo niko umi tupã japu meméta hína!”
“Upévare, ahechaukáta mandi voi chupekuéra che pokatu. Upéicha oikuaáta che réra ha'eha: opa mba'e Jára.”
“Judá, ne angaipa ojehai, haiha fiérrope.Ojehai diamánte rakuápende py'apy pegua itápe,nde altar ratĩnguérape.
Ne membykuéra imandu'a altarkuérare ha umi yvyra poguasu rehe tupãnguérape oñemboykéva oĩva umi yvyra hakã hetáva ykére ha umi ijyvateha rupi
ha umi yvyty ñumegua ári. Opa ne angaipáre ahejáta oñemonda ne mba'e repyeta ha ne mba'e jeguakuéra, ha tojereraha opa mba'e rerekóva ijyvateha rupi oĩva ne retã tuichakue.
Romosẽta upe yvýgui ame'ẽva'ekue ndéve ne mba'erã, ha rome'ẽta nde rehe ija'e'ỹvape hembiguairã, peteĩ yvy nde reikuaa'ỹháme, che pochy hendy haguére tatáicha ne mbokusuguétava.”
Ñandejára he'i: “Tojeharu pe ojeíva che hegui ipy'apýpe, ojeroviáva yvypórakuérare ha hesekuéra ojekóva.
Ha'éta javoráicha yvy ojeiko'ỹháme, hese avave oñangareko'ỹva. Ita pa'ũme okakuaáva, ha jukyty avave oiko'ỹha rupi.
Ha ovy'aiténepa upe kuimba'e che rehe ojeroviáva, ojekóva che rehe!
Ha'éta yvyráicha ysyry rembe'ýpe oñeñotỹva, hapo ysyry gotyo ojepyso, ha ndokyhyjéi ára hakúgui, hakã hetaetereígui. Ndokyvéi are ramo ndojepy'apýi, hi'a'ỹre ndoikóiva araka'eve.
Ndaipóri avave ijapúva ha iñañáva yvypóraicha ipy'a pýpe. Máva piko ikatúta oikuaa chupe?
Che, opa mba'e Jára, aipyguaráva pe máva py'apy ha aikuaa pe máva remiandu. Ame'ẽva peteĩ-teĩme hembiapokue ojerureháicha.”
Upe hekope'ỹ oñemomba'e hetáva ojogua ynambúpe omoñenóva tupi'a imba'e'ỹva. Imbarete jave gueteri ohejava'erã imba'eta, ha ipahápe oiko chugui výro aju.
Ore tupao ha'e peteĩ guapyha omimbipáva oĩva yvate iñepyrũ guive.
Ore Jára, nde rehe Israel ojerovia. Opa umi nde rejáva oñemotĩta. Opa ojeíva nde hegui opa reíta téraicha yvy timbópe ojehaíva, nde reja haguére ndéve, ha'éva yvu piro'ysã porã.
Che monguerána che Jára, ha akueráta. Che pe'ána jejopy vaígui, ha asẽta ivaívagui. Che niko ndéve ñoiténte romomba'e guasu.
Oĩ he'íva chéve: “Mba'e piko oiko Ñandejára ñe'ẽgui? Toiko katu ko'agãite voi!”
Che katu ndorojopýiva'ekue rembou haguã chupekuéra ivaíva, ha ndaipotáiva'ekue ou hesekuéra mba'e vai. Nde avei reikuaa upe ha'eva'ekue, ha'e niko ne renondépe.
Ani kena reiko chéve guarã kyhyjeha ramo, nde niko che mo'ã ho'a vai jave chéve.
Toiko kena toryjárõ umi che rehe oñemoĩva uvei ha ani che. Ha'ekuéra uvei tokyhyje opytávo ha ani che. Embou hesekuéra kyhyje guasu, Ehundi jey-jey kena chupekuéra.
Ñandejára he'i chéve: “Tereho eñembo'y Tavagua Rokẽme, oike ha osẽha rupi Judá ruvicha guasukuéra ha upéi opa Jerusalén rokẽme.
Ere opavavépe: ‘Mburuvicha guasukuéra ha opa peẽ Judá tavagua, opa peẽ Jerusalengua peikéva ko'ã okẽ rupi, pehendu Ñandejára ñe'ẽ.
Ñandejára he'i: Pytu'uha árape, pene rakate'ỹ ramo pende rekovére, ani peraha mba'e pohýi térã pemoinge Jerusalén rokẽ rupi.
Ani avei penohẽ mba'eveichagua mba'e pohýi pende rógagui pytu'uha árape térã pejapo mba'eveichagua tembiapo. Pemboyke chéve guarã pytu'uha ára, ha'e haguéicha pende rukuéra ypy kuépe.
Ha'ekuéra katu nohendúi ha ndojapysakái, ojejatu'u uvei ivaívare ha ndoikuaaséi mba'eve.
Che, opa mba'e Jára, ha'e: Pejapóke ko ha'éva pende py'aite guive, ani peraha mba'eveichagua mba'e pohýi táva rokẽ rupi pytu'uha árape, pemboyke chéve ko ára ha ani pejapo upérõ mba'eveichagua tembiapo.
Pejapo ramo péicha, oĩta opa ára mburuvicha guasu oguapýva David guapyhápe ha oikéva táva rokẽnguéra rupi kárro jeguápe ha kavaju ári, omoirũvo chupekuéra Judá ha Jerusalén ruvichakuéra. Ha Jerusalénpe ojeikóta opa ára.
Ha ojejúta Judá távakuéragui oĩva Jerusalén ypýpe, Benjamín guio, ñu guio, yvytykuéra ha Négueb guio. Oguerúta hikuái tupaópe mymbakuéra oñemymba hapy haguã, umi ambue mymba juka peguarã, mba'e kuave'ẽ ha insiénso, ha mba'e kuave'ẽ joajurã.
Ha peẽ ndapejaposéi ramo ko ha'éva, pembyaje haguã pytu'uha ára ha ani haguã upe árape pemoinge mba'e pohýi Jerusalén rokẽnguéra rupi, upérõ ajatapýta pende táva rokẽre, peteĩ tata ombokusuguétava Jerusalén róga guasukuéra ha avave ikatu'ỹtava ombogue.’”
Ñandejára oñe'ẽ chéve ha he'i:
“Tereho kambuchi apoha rógape ha upépe añe'ẽta ne ndive.”
Che, Jeremías, aha ha ajuhu kambuchi apohápe ombojeréva hína ñai'ũ imba'e jerépe.
Pe kambuchi ojapóva hína osẽ vai ramo chupe, pe ñai'ũme voi ojapo jey ambue, osẽ meve chupe ha'e oipotaháicha.
Upérõ Ñandejára he'i chéve:
Che piko ndaikatúi ajapo pende rehe, Israelgua, pe kambuchi apoha ojapoháicha ñai'ũ rehe? Peẽ hína che pópe ñai'ũicha kambuchi apoha pópe. Che, opa mba'e Jára, upéicha ha'e.
Sapy'ánte ha'e ahapo'o, aity haguã yvýre ha ahundi haguã peteĩ tetã, térã tetã atýra oisãmbyhyhápe peteĩ mburuvicha guasu.
Pe tetã ojei ramo ivaívagui katu, namondói hese pe ivaíva amondo mo'ãva'ekue.
Sapy'ánte ha'e amopu'ã ha amyakã rapu'ã haguã peteĩ tetã térã tetã aty oisãmbyhyhápe peteĩ mburuvicha guasu.
Ko tetã ojapo ramo ivaíva ha nohenduséi che ñe'ẽ katu, ndajapói hese umi iporãva ajapo mo'ãva'ekue.
“Upéicha ramo, ere Judá ha Jerusalén guápe ko che, opa mba'e Jára, ha'ekáva chupekuéra: ‘Ambojy hína che akãme ivaíva pende rehe. Poinupãse hína. Pepoíke ivaívagui. Peje hejáke teko aña ha tembiapo vaígui.’
Ha'ekuéra he'íta ndéve: ‘Ore rejápe! Rojapose upe ore mbovy'áva ha roikose ore akãrente voi.’”
Upévare Ñandejára he'i: “Peporandu tetãnguéra rupi, oĩpa ohenduva'ekue mba'e koichagua. Israelgua ojapo ivaietereíva!
Ojeíva nga'u piko y rypy'a yvyty Líbano ru'ãgui? Hypáta nga'u piko umi y piro'ysã oguejýva yvytykuéragui?
Che retãgua katu hesarái che hegui ha oikuave'ẽ insiénso tupã gua'ukuérape, Okañy hapégui, upe tape yma guarégui, ha oguata tape po'i ojekuaa'ỹva rupi.
Upéicha ojapo hetãgui yvy ojeiko'ỹha, opavave ijurujaiha. Mayma upe rupi ohasáva, hesasẽmbáne py'andýigui.
Che, yvytu kuarahy resẽ guio guáicha, amosarambíta Israel. Chupe amboguevíta hese ondyrýva renondépe. Añembojeréta chugui ha nama'ẽmo'ãi hese, oguahẽvo iñenupã ára.”
Oĩ he'íva: “Jaheka mba'éichapa ñahundíta Jeremíaspe. Jarekóne katuete pa'i ñande reko mbo'e haguã, karai arandu omombe'uva'erã ñandéve hemiandu ha maranduhára ohendukava'erã ñandéve Ñandejára ñe'ẽ. Jaraha mbojovakehára rendápe ojukauka haguã chupe. Aníke ñahendu mba'eve ha'e he'íva.”
Che Jára, ejapysakána che rehe! Ehendúna upe he'íva umi che rehe ija'e'ỹva!
Ivaívape piko oñemyengoviáva iporãva? Ha'ekuéra ojo'óma che yvykuarã! Ne mandu'a kena rombohovái hague añe'ẽ haguã ndéve hesekuéra, ajerure haguã ndéve nde pochy poi haguã hendivekuéra.
Ko'ágã katu ajerure ndéve tomano ita'ýrakuéra ñembyahýigui ha kyse puku rupi. Topyta mena'ỹre ha memby'ỹre hembirekokuéra! Mba'asy asãi tojuka ikuimba'ekuéra ha imitã rusukuéra ñorãirõme tomano.
Emondo sapy'a hesekuéra mondaha atýra. Toñehendu osapukái ramo kyhyjégui! Ojo'o haguére yvykua che reity haguã, omoĩ haguére ñuhã che raperãme.
Nde katu che Jára reikuaa opa mba'e ojaposéva che juka haguã. Ani reheja rei iñañangue! Ani nde resarái hembiapo vaikuégui! To'a hikuái ne renondépe, nde pochy rendýpe einupã chupekuéra!
Ñandejára he'i chéve: “Tereho ejogua kambuchi ñai'ũ, ha ehenói mbovymi myakãhára tetãgua apytégui ha avei myakãhára pa'ikuéra apytégui.
Upéi tereho Ben-Hinom Ñúme Olería Rokẽ rovái ha ehenduka upépe pe ha'étava ndéve.
Ere péicha: ‘Judá ruvicha guasukuéra ha Jerusalengua, pehendu ko he'ikáva Tupã Israel Jára ipu'akapáva: Amboúta peteĩ mba'e nde vaipa jepéva kóva ko ñaimehápe, omyakã tavýtava umi ohendúvape.
Israelgua che reja haguére ha ojapo ko yvýgui yvy mombyrygua. Ko'ápe oikuave'ẽ insiénso tupãnguérape, ha'ekuéra térã itúvakuéra ypykue térã Judá ruvicha guasukuéra oikuaa'ỹva'ekue, ha omyenyhẽ tapicha imarã'ỹva ruguy kuépe.
Avei omopu'ã altar ohapy haguã ita'ýrakuéra mymba hapy ramo Baálpe, ko mba'e che nda'éiva'ekue ojejapo haguã, ha aimo'ã'ỹva'ekue oikóne haguã araka'eve.
Upévare oúta ára ko tenda noñemboheravéi haguãme Tófet térã Ben-Hinom Ñu. Oñembohérata uvei Jejuka Ñu. Che, opa mba'e Jára, upéicha ha'e.
Ko'ápe ambo'i sa'íta Judá ha Jerusalén rembipota. Che rupi, umi hese ija'e'ỹ etéva ohundíta ha ojukapáta chupekuéra, ha he'õnguekuéra ohejáta yryvu ha tymba ñarõ rembi'urã.
Ko távagui ajapóta yvy ojeiko'ỹha, peteĩ mba'e oporomondýitava. Mayma upe rupi ohasáva ipirĩmba ha hague pu'ãmbáta opytávo, ohechávo mba'eichaite pevépa oñehundiete.
Hesekuéra ija'e'ỹ etéva itáva omongoráta, ha umi oñemongoráva ipy'a tarováta ñembyahýigui ha ho'úta ita'ýra ha tajýra tee ha okaru joáta ojuehe.’
Erepa rire ko'ã mba'e, ejoka ne kambuchi umi ne moirũva renondépe,
ha ere chupekuéra: ‘Ñandejára ipu'akapáva he'ika: Ambo'i sa'íta ko'ã tetãgua ha itáva, ojejokaháicha kambuchi ñai'ũ, ikatuve'ỹ haguãicha oñemyatyrõ. Tofétpe oñeñotỹta umi omanóva ndaipórimo'ãvéigui mamópa.
Upéicha ko táva ha tavagua rehe ajapóta. Tófet joguaha ramo ko táva ahejáta. Che, opa mba'e Jára, upéicha ha'e.
Jerusalén rógakuéra, Judá ruvicha guasu rógakuéra ha umi óga pepo ojehapy haguépe insiénso mbyjaitápe ha oñeñohẽ haguépe kaguy kuave'ẽmby tupãnguérape, ojererekóta ipotĩ'ỹva ramo Tófet iky'aháicha avei.’”
Upe rire Jeremías ou jey Tofétgui Ñandejára omondo haguépe chupe oñe'ẽ haguã hérape, ha oñembo'ývo tupao róga guýpe, he'i opavavépe:
“Tupã Israel Jára ipu'akapáva he'i: ‘Amboúta ko táva ha opa umi táva ijerére guápe umi mba'e vai ha'eva'ekue, ojejatu'u haguére ivaívare ohendu'ỹ haguã che ñe'ẽ.’”
Pashur Imer ra'y, ha'éva pa'i ha mburuvicha tupao pegua, ohendúvo ko marandu Jeremías ome'ẽva,
oinupãuka chupe, oipokuauka ha omoingeka ipy yvyra kuápe oĩva Benjamín Rokẽ Yvate guápe, tupao ypýpe.
Ohasa rire peteĩ ára, opoika chugui ha Jeremías he'i chupe: “Ñandejára oipe'a nde hegui nde réra Pashur ha nembohéra Magor-Misabib.
Ñandejára he'ígui: ‘Ajapóta nde hegui kyhyje guasu ndéve ha opa ne irũnguérape guarã. Nde resa renondetépe ne irũnguéra ojejukáta kyse pukúpe. Ame'ẽta opa Judagua Babilonia ruvicha guasu pópe, ha ha'e ogueraháta chupekuéra jepokuapy Babilóniape, térã ojukáta chupekuéra.
Ame'ẽta avei pende rehe ija'e'ỹvape umi mba'e repyeta ko táva pegua, opa mba'e oguerekóva, opa mba'e jegua, ha Judá ruvicha guasukuéra mba'e jeguaita, ogueraha haguã Babilóniape.
Nde katu, Pashur, rejereraháta Babilóniape opa nde rogagua ndive. Upépe remanóta ha upépe reñeñotỹta, ha ne ndive opa ne irũnguéra, remomebe'u haguépe ne marandu japu.’”
Che Jára, nde che mbotavy, ha che añembotavyka. Ne mbareteveva'ekue ha nde pu'aka che rehe. Manterei ojepuka che rehe, opavave oñembohory che rehe.
Añe'ẽ ramo, añe'ẽ amomarandu haguã ñendyry ha ñerundínte voi. Manterei oñeñe'ẽ reity chéve ha oñeñembohory che rehe amyerakuãgui ne ñe'ẽ.
Ha'e ramo: “Nachemandu'a mo'ãvéi Ñandejára rehe, na ñe'ẽ mo'ãvéi hérape”, upérõ ne ñe'ẽ che pype oiko tata che mbokusuguéva ramo, oikéva che kãnguekua peve. Ajokose ha ndaikatúi.
Ikatu ahendu oñeñe'ẽ ngururu ramo. “Opa rupi ojekyhyjepa guasu!” He'i hikuái: “Jagueraha ñambojovake chupe!” Che irũ teéva jepe oipota añepysãnga vai. He'i hikuái: “Ikatu mba'éko ojavy. Upérõ ñande pu'akáta hese ha ñamyengoviáta chupe.”
Nde katu, che Jára, reime che ndive kuimba'e py'a guasúicha ñorãirõme. Ho'áta umi che rehe oñemoĩva ha ndaipu'akamo'ãi che rehe. Opa mba'e osẽ vaíta chupekuéra ha itĩndýta opytávo, opa ára ojaho'íta chupekuéra ñemotĩ opave'ỹva.
Che Jára nde pu'akapáva, nde reporohekora'ãva teko jojápe, nde rehecháva yvypóra py'apy, ehechaukána chéve mba'éichapa reporonupã, nde pópe niko amoĩ che rekove.
Peropurahéi Ñandejárape, perohory chupe! Ha'e niko oipe'a ojepy'apývape iñañáva poguýgui.
Tojeharu pe ára aiko ypy hague! Ani ojererohory pe ára che sy che reru haguépe yvy ári!
Tojeharu upe oguerohoryva'ekue che rúpe, omombe'úvo ou hague chupe mitã kuimba'e!
Taha'e upe kuimba'e umi távaicha Tupã ohundiva'ekue opa árape guarã! Tohendu pyhareve sapukái rasy ha asaje pyte, cháke ñorãirõ!
Ha nga'u Tupã che momano ra'e che sy ryépe! Upéicha ramo oikova'erã mo'ã chugui che tyvykua ha che ndaikovéiva'erã mo'ã araka'eve!
Maerã piko asẽ ra'e che sy ryégui, ahecha haguã ñembyasy ha vy'a'ỹnte voi, ha apa haguã ko yvy ári ñemotĩme?
Babilonia ruvicha guasu Nabucodonosor ogueraha rire jepokuapy tetã mombyrýpe Judá ruvicha guasu Joaquim ra'y Jeconíaspe, Judá ruvichakuéra, umi opa mba'e ipópe ojapóva, ha okẽ mbotyha fiérro apohakuéra reheve, Ñandejára ohechauka chéve mokõi ajaka ígo oñemoĩva'ekue tupao renondépe.
Peteĩ umívagui oguereko ígo iporãetereíva, hi'aju tenondeva'ekue, pe ambue katu oguereko ígo ivaietereígui ikatu'ỹva oje'u.
Ha Ñandejára oporandu chéve: “Jeremías, mba'épa rehecha?” Ha che ha'e chupe: “Ahecha ígo. Umi iporãva, iporãeterei. Umi ivaíva katu, ivaietereígui, ndaikatúi ja'u.”
Upérõ he'i chéve Ñandejára:
“Che, Tupã Israel Jára, ha'e kóicha: ígo porã reheicha ama'ẽta Judá guáre, amondova'ekue mombyry ko'águi caldéo retãme. Ama'ẽta hesekuéra iporã haguãicha chupekuéra.
Añangarekóta hesekuéra ha aru jeýta ko tetãme. Ápe amyakã rapu'ãta, añotỹta ha ndahapo'omo'ãvéima chupekuéra.
Amyakã porãta chupekuéra oikuaa haguã cheha opa mba'e Jára. Ha'ekuérata che retãgua ha che ha'éta itupã ojevýtagui che renda gotyo ipy'aite guive.
Judá ruvicha guasu Sedequías, mburuvichakuéra ha umi Jerusalengua opytava'ekue tetãme, térã ohova'ekue Egíptope, umívape katu arekóta ígo ramo, vaígui ikatu'ỹva oje'u.
Hesekuéra ajapóta peteĩ mba'e omopirĩmbátava tetãnguéra ko yvy ári guápe ha opytáta ñemotĩ, jaheipy ha jeharu rechaukaha ramo opa tetã amosarambi hague rupi chupekuéra.
Amondóta hesekuéra ñorãirõ, ñembyahýi, mba'asy asãi, ndopytavéi peve peteĩnte jepe upe tetãme ame'ẽva'ekue chupekuéra ha itúvakuéra ypykuépe.”
Áño irundyha oñepyrũ hague oisãmbyhy Judápe Joaquim Josías ra'y, Ñandejára he'i Jeremíaspe iñe'ẽ opa Judá guáre. Upévava'ekue áño peteĩha oñepyrũ haguépe oisãmbyhy Babilóniape Nabucodonosor.
Maranduhára Jeremías ohenduka upe ñe'ẽ opa Judagua ha Jerusalén guápe. He'i:
“Áño 13 guive oñepyrũ hague oisãmbyhy Judápe Josías Amón ra'y, ko'agãite peve, he'ise, ojapo hína 23 áño, Ñandejára oñe'ẽva'ekue chéve ha che añe'ẽ jey-jeyva'ekue peẽme. Peẽ katu ndapei kuaaséiva'ekue mba'eve.
Ñandejára omondo jey-jeyva'ekue pene rendápe hembiguái maranduhárakuéra, upeichave ramo jepe, peẽ ndapei kuaaséiva'ekue mba'eve, ndapejapysakaséi ha napeneñe'ẽrenduséiva'ekue.
Ha'ekuéra he'iva'ekue peẽme: ‘Pepoi pende reko ha pene rembiapo vaígui, péicha ramo ikatúta peiko pe yvýpe, Ñandejára ome'ẽva'ekue opa árape guarã peẽme ha pende rukuéra ypy kuépe.
Ani peho tupãnguéra rapykuéri. Ani pemomorã térã pemomba'e guasu chupekuéra. Ani pembopochy Ñandejárape pemomba'e guasúvo tupãnguéra peẽ voi pejapova'ekue. Upéicha ramo ha'e nomboumo'ãi peẽme mba'eve ivaíva.’
Ko'ágã katu Ñandejára he'i: ‘Peẽ ndapeikuaaséi che hegui mba'eve. Che mbopochy pemomba'évo tupã gua'u peẽ voi pejapova'ekue. Ha upéva peẽmente oguerúta ivaíva.”
Upévare he'i Ñandejára ipu'akapáva: “Peẽ ndapeikuaaséi haguére mba'eve upe ha'eva'ekuégui,
ahenóita opa tetã yvate gotyogua ha Babilonia ruvicha guasu che rembiguái Nabucodonosórpe ou haguã ondyry ko tetãre, opa tetãgua rehe ha tetãnguéra ijerére guáre. Pohundi etéta voi. Opa árape guarã ajapóta pende hegui tapere ha peteĩ mba'e oporomondýi ha oporomongyhyjétava.
Nahendukamo'ãvéi ijapytépekuéra karu ha vy'a guasu pegua purahéi térã mendaha pegua purahéi, térã ita jere ryapu, ha ndo jehecha mo'ãvéi mba'e rendy resape.
Ko tetã oñehundi paitéta ha oikóta chugui tapere. 70 áño pukukue ko'ã tetã opytáta Babilonia ruvicha guasu po guýpe.
Ha oñemboty vove 70 áño, aikuaaukáta hembiapo vaikuére Babilonia ruvicha guasu ha caldéo retãme ha ahundíta chupekuéra opa árape guarã. Che, opa mba'e Jára, upéicha ha'e.
Aitýta ko tetã ári opa mba'e ha'eva'ekue ha ojehaíva ko kuatiáre: opa mba'e he'iva'ekue Jeremías che rérape vairã opa tetãnguérape.
Tetã tuichaicha ha mburuvicha guasu ipokatúva ipu'akáta avei hesekuéra. Upéicha amyengoviáta chupekuéra hembiapokuére.”
Tupã Israel Jára he'i: “Ema'ẽ ko kópa rehe che pochykue kaguýgui henyhẽva. Eraha ha he'uka opa tetã che romondótahápe.
Ho'úvo chugui oñepyrũta oguẽ'ẽ ha ipy'a tarováta upe ñorãirõ chupekuéra amondótavare.”
Araha pe kópa Ñandejára pógui ha ha'uka opa tetãme Ñandejára che mondo haguépe.
Ha'uka Jerusalén ha opa Judá távakuérape, huvicha guasu ha huvichakuéra reheve, ahundi haguã ha ajapo haguã chuguikuéra tapere, peteĩ mba'e oporomondýi ha oporomongyhyjéva jeharu rechaukaha ramo, ko'agãite peve.
Ha'uka avei Egipto ruvicha guasu faraónpe, hembiguái, mburuvichakuéra ha opa tetã guápe,
ha opa guiogua upépe oikóva. Opa mburuvicha guasu tetã Us ha filistéo retãme guápe: Ascalón, Gaza, Ecrón ha pe opytáva Asdódgui,
Edom, Moab ha Amónpe,
opa mburuvicha guasu Tiro ha Sidón guápe, opa mburuvicha guasu yguasu Mediterráneo guápe,
Dedán, Temá ha Buz ñemoñaregua, ha opa umi tetãgua ojesyva rague'óvape,
opa Arabia ruvicha guasukuérape, opaichagua tekove yvy ojeiko'ỹha megua ruvicha guasukuérape,
opa Zimrí, Elam ha Media ruvicha guasukuérape,
opa yvate gotyogua ruvicha guasukuérape, imombyry térã hi'aguĩva ojuehegui. Ha'ese opa tetãnguéra yvy ári guápe. Ipahápe ha'uka avei Babilonia ruvicha guasúpe.
Upéicha he'i chéve Ñandejára: “Ere chupekuéra, che, Tupã Israelgua, che pu'akapáva, ha'eha chupekuéra ho'u haguã oka'u peve ha toguẽ'ẽ ha to'a yvýre opu'ãve'ỹ haguã upe ñorãirõre amondótava chupekuéra.
Ha ndaipojaiséi ramo pe kópa rehe hoy'u haguã, ere chupekuéra: ‘Ñandejára ipu'akapáva he'i: Pe'útante voi opaichavévo.
Añepyrũtagui amondo ñenupã pe távare chéve guarã oñemboykéva. Ha peimo'ã piko peẽ pepytataha peñenupã'ỹre? Ndapepytamo'ãi hese'ỹ, amondótagui ñorãirõ opa tetã yvy ári guápe. Che, opa mba'e Jára che pu'akapáva, upéicha ha'e.’
Nde Jeremías, emomarandu chupekuéra che rérape ko'ã mba'e. Ere chupekuéra: ‘Ñandejára omondo iñe'ẽ ára sunúicha yvate guive, hóga marangatu guive, ha'e oikohápe. Ijovechakuérare vairã osapukái umi parral'áre opyrũvaicha, opavave ko yvy ári guáre.
Pe mba'e ryapu oguahẽ yvy apýra peve, Ñandejára ombojovakétagui tetãnguérape, opa oikovévape ohenóita mbojovakehápe, he'i haguã ojejukataha heko añáva. Ñandejára upe he'íva.’”
Ñandejára ipu'akapáva he'i: “Ivaíva oguahẽta tetãnguérape ojoapykuéri. Yvytu ratã ne mbaretéva opu'ã yvy apýra guive.”
Umi Ñandejára ojukátava upe árape, opytáta ojepyso peteĩ yvy apýgui ambue ijapy peve. Ndaipórimo'ãi hasẽva hesekuéra, avave nombyatymo'ãi hetekue oñotỹ haguã. Vaka repotícha opytáta umi ñúre ojepyhso.
Pesapukái, ovecha rerekua, pesapukái rasy! Peẽ peisãmbyhýva pende ovechakuéra pejapajeréi yvýre! Cháke oguahẽma jejuka ára ha peẽ peje jukáta ovecha mácho kyráicha.
Ovecha rerekuakuéra ndaikatumo'ãi okañy, umi oisãmbyhýva ovechakuérape ndohomombyrymo'ãi.
Ovecha rerekuakuéra osapukái, osapukái rasy oisãmbyhýva ovechakuéra, Ñandejára ohundi haguére iñunguéra.
Ñandejára ipochy ha ohundi iñu porã.
Osẽ jaguaretéicha ikehágui, ha hetanguéra taperéicha opyta, hendy haguére Ñandejára pochy, ha omondo ñorãirõ iñarõetereíva.
Joaquim Josías ra'y oñepyrũrõ oisãmbyhy Judápe, Ñandejára oñe'ẽ Jeremíaspe
ha he'i chupe: “Eñembo'y tupao róga guýpe ha ere opa mba'e ha'eva'ekue ndéve ere haguã umi oúvape Judá távakuéragui che momba'e guasu haguã tupaópe. Ani reheja ere'ỹ rehe mba'eve.
Ikatu mba'éko ne rendu hikuái ha opoi heko vaígui. Upéicha ramo nainupãmo'ãi chupekuéra hembiapo vaikuére, ajapo mo'ã haguéicha.
Ere chupekuéra che, opa mba'e Jára, ha'eha: ‘Ndapei kuaaséi ramo mba'eve ha ndapejapói upe ha'eva'ekue peẽme,
ha ndapei kuaaséi ramo mba'eve umi he'ívagui che rembiguái maranduhárakuéra, amondo jey-jeyva'ekue peẽme pehenduse'ỹre iñe'ẽ,
ajapóta ko tupaógui ajapo haguéicha tupao Sílogui. Ajapóta ko távagui jeharu rechaukaha opa tetã ko yvy ári guápe.’”
Pa'i, maranduhára ha tetãguakuéra ohendu ko'ã mba'e Jeremías he'íva tupaópe.
Ha he'ipa vove pe Ñandejára he'iva'ekue chupe, pa'i, maranduhára ha tetãguakuéra ipojái hese ha he'i chupe: “Remanóta!
Mba'érepa ere Ñandejára rérape ko tupao opytataha upe Sílope guaréicha ha avei ko táva oñehunditaha ha opytataha avave'ỹre?” Ha opavave oñembyaty tupaópe Jeremías jerére.
Judá ruvichakuéra, ohendúvo pe ojehúva, oho mburuvicha guasu rógagui tupaópe ha oguapy upépe Okẽ Pyahúpe.
Upérõ pa'i ha maranduhárakuéra he'i tavaguakuérape: “Ko kuimba'e rehe oje'eva'erã omano haguã oñe'ẽ vai haguére ko távare. Peẽ voi pehendu kuri pende apysa tee rupi.”
Jeremías oñe'ẽ mburuvichakuéra ha táva guápe, ha he'i chupekuéra: “Ñandejára upe che mbouva'ekue añe'ẽ haguã hérape ha ha'e haguã ko tupao ha ko távare umi mba'e pehenduva'ekue.
Pepoi pende reko ha pene rembiapo vaígui, pene ñe'ẽ rendu Tupã pende Járape ha ha'e nomboumo'ãi umi mba'e vai he'iva'ekue.
Che katu aime pende pópe. Pejapo pejaposéva che rehe.
Opáichavo, peikuaa porã mandi voi: Che juka ramo, peẽ ha opa ko tavagua pejuka imarã'ỹvape. Añetehápe niko Ñandejára upe che mbouva'ekue ha'e porã haguã peẽme opa ko'ã mba'e.”
Upérõ mburuvicha ha tetãguakuéra he'i pa'i ha maranduhárakuérape: “Ndaikatúi jajuka ko kuimba'épe, Ha'e oñe'ẽ kuri ñandéve Tupã Ñandejára rérape.”
Oĩ myakãhára opu'ã ha he'íva tetãgua upépe oĩvape:
Judá ruvicha guasu Ezequías oisãmbyhy ramo guare, Miqueas Moresetgua oñe'ẽva'ekue Ñandejára rérape opa Judá guápe he'ívo: ‘Ñandejára ipu'akapáva he'i: Sióngui oikóta kokuere perõicha, Jerusaléngui oikóta itaty ha yvy yvatégui oĩháme tupao oikóta ñanandy.’
Mburuvicha guasu Ezequías ha Judagua piko ojuka nga'u ra'e Miquéaspe? Upéva rangue uvei mburuvicha guasu okyhyje Ñandejáragui ha ojerure chupe oiporiahurereko haguã chupekuéra. Upérõ Ñandejára nomondói hesekuéra ivaíva he'iva'ekue. Ha ñande piko jaitýta ñande ári ko mba'e nde vaipa jepéva?”
Avei maranduhára Urías Semaías ra'y, Quiriat-Jearimgua, oñe'ẽva'ekue Ñandejára rérape he'ívo ojehutaha ivaíva ko táva ha ñane retãre, ojapo haguéicha Jeremías.
Mburuvicha guasu Joaquim, imoirũhára ha mburuvichakuéra ohendu upe ha'e he'iva'ekue ha mburuvicha guasu ojukase mo'ã chupe. Urías, oikuaa vove okyhyje ha okañy Egíptope.
Mburuvicha guasu Joaquim omondo Egíptope Acbor ra'y Elnatán ha iñirũnguérape.
Ha'ekuéra ogueru Egíptogui Urías ha ome'ẽ mburuvicha guasu Joaquímpe. Kóva ojukauka chupe ha omomboka hetekue yvykua oñemombohápe te'õngue.
Safán ra'y Ahicam oñe'ẽ Jeremías rehe ha upévare noñeme'ẽi tavagua pópe ojejuka haguã.
Upe áño pegua mes 5ha, he'ise áño irundyha oñepyrũ haguépe oisãmbyhy Judápe Sedequías, maranduhára Hananías, Azur ra'y Gabaongua oñe'ẽ Jeremíaspe tupaópe, pa'ikuéra ha opa tetãgua renondépe ha he'i chupe:
--Tupã Israel Jára ipu'akapáva he'i: ‘Amopẽta Babilonia ruvicha guasu pokatu, ha
mokõi áño haguépe aruka jeýta ko'ápe opa tupao rembiporu oguerahava'ekue Babilóniape mburuvicha guasu Nabucodonosor.
Ha ambou jeýta ko'ápe Judá ruvicha guasu Joaquim ra'y Jeconíaspe ha opa umi ojererahava'ekue jepokuapy Judágui Babilóniape. Che amopẽta Babilonia ruvicha guasu pokatu. Che, opa mba'e Jára, upéicha ha'e.’
Maranduhára Jeremías he'i maranduhára Hananíaspe, pa'ikuéra ha opa tetãgua tupaópe oĩva renondépe:
--Hánga'u Ñandejára ojapo péicha! Hánga'u Ñandejára he'i oiko haguã upe ereva'ekue, ha ojegueru jey tupao rembiporu ha ou jey Babilóniagui opa umi ojererahava'ekue upépe!
Ehendúke ko ha'éva ndéve ha opa tetã guápe:
Maranduhárakuéra yma guare, ñande jaikove ypy mboyve guare, ohendukava'ekue ñorãirõ, mba'e vai ha mba'asy asãi hetã tetãnguéra ha mburuvicha guasu ipokatúvape.
Peteĩ maranduhára ohenduka ramo ñakã rapu'ã katu, ha'e he'íva oiko rire mante ikatu jaikuaa añetehápepa Ñandejára omondo ra'e chupe.
Upérõ Hananías oipe'a Jeremías ajúragui upe júgo ha omopẽ,
he'ikuévo opa tetãgua renondépe: --Ñandejára he'i: ‘Péicha, mokõi áño haguépe, aipe'áta opa tetã ajúragui Babilonia ruvicha guasu Nabucodonosor pokatu ha amopẽta.’ Jeremías katu oho upégui.
Mbovymi ára Hananías oipe'a rire Jeremías ajúragui upe yvyra ha omopẽ, Ñandejára oñe'ẽ Jeremíaspe ha he'i chupe:
“Tereho ha ere Hananíaspe, che opa mba'e Jára ha'eha: ‘Remopẽ peteĩ júgo yvyra, che katu ambosako'i ndéve guarã peteĩ júgo fiérrova’.
Che, Tupã Israel Jára che pu'akapáva, ha'égui kóicha: ‘Amoĩma opa tetãnguéra ajúrare júgo fiérro oiko haguã Babilonia ruvicha guasu Nabucodonosor rembiguái ramo. Tymba ñarõnguéra jepe amoĩmbáma ipo guýpe.’”
Upérõ Jeremías he'i Hananíaspe: --Ehendúke ko ha'éva Hananías! Ñandejára nanemboúi kuri ndéve, ha nde rembotavy reína ko'ã tetã guápe.
Upévare Ñandejára he'i: ‘Romondóta repa haguã ko yvy ári. Ko áñope remanóta, ne ñe'ẽ rupi remopu'ã haguére tetã guápe che rehe.’
Ha maranduhára Hananías omano upe áño pegua mes 7hápe.
Ñandejára he'i: “Upe árape chéta hína opa Israel ñemoñare Tupã, ha ha'ekuérata che retãgua.”
Ñandejára he'i: “Yvy ojeiko'ỹháme che py'a porãva'ekue tetãgua ndive aipe'ava'ekuépe jejukágui. Israel oheka ramo guare opytu'u haguãme.
Che ajechaukava'ekue chupe mombyry guive. Che rohayhuva'ekue opa árape guarãicha, upévare, akóinte che py'a porã ne ndive.
Romyakã rapu'ã jeýta, Israel. Reju jeýta mba'epu pararã rory reheve rejeroky rorývo.
Reñotỹ jeýta parralty Samaría pegua yvy yvatépe, ha umi oñotỹva parral ho'úta hi'a.
Oútagui ára umi oma'ẽ mombyrýva osapukáita Efraín yvy yvatépe: ‘Peju jaha Siónpe, Tupã Ñandejára rendápe.’”
Ñandejára he'i: “Pesapukái rory ha pevy'a Jacob retãre, upe itenondéva opa tetã apytépe. Pemyerakuã porã chupe ha peje: ‘Ñandejára oipe'a ivaívagui hetã guápe, Israel rembyrépe.’
Tetã yvate gotyo guágui pogueru jeýta, ha yvy apýra ruguágui pombyatýta. Hendivekuéra oúta ohecha'ỹ ha ikarẽva, kuña hye guasúva ha umi imemby ramóva. Hetaeterei umi oútava!
Oñembo'e ha hasẽta oúvo. Hi'y hetahápe araháta chupekuéra, yvy joja porã rupi, ani oñepysãnga. Che niko hína Israel ru ha che ra'y ypykue hína Efraín.
Tetãnguéra, pehendu Ñandejára ñe'ẽ ha tetã mombyry rupi pemyerakuã: ‘Ñandejára omosarambiva'ekue Israélpe, ombyaty ha oñangarekóta hesekuéra ovecha rerekua oñangarekoháicha ijovecháre.’
Ñandejára oguenohẽ haguére hetãgua Jacob, oipe'a tetã imbaretevéva poguýgui.
Oúta ha vy'águi opurahéita yvyty Siónpe, Ñandejára remime'ẽgui henyhẽta: trígo, kaguy, ñandyry, ovecha ha vakakuéra. Kokue hi'y hetávape ojoguáta, ha naikangymo'ãvéima hikuái.
Kuñataĩnguéra ojerokýta vy'a pópe, ha upéicha avei mitã rusu ha tujami. Che ambovy'a jeýta chupekuéra: ojahe'ohágui ambovy'a jeýta, tuichavéta ivy'a imba'e mbyasy kuégui.
Pa'ikuérape tembi'u iporãvéva ame'ẽta, ha che retã guápe hembypáta hembi'urã.” Che, opa mba'e Jára, upéicha ha'e.
Ñandejára he'i: “Oñehendu Ramáme, peteĩ ojahe'o soróva. Upéva hína Raquel ojahe'óva imembykuérare, ha ndopoisevéi mba'e mbyasýgui omanóma haguére ha'ekuéra.”
Ñandejára katu he'i chupe: “Raquel, anive ne rasẽ. Anive reñohẽ nde resay.
Ne mba'e mbyasy niko oñemyengoviáta ndéve: ne membykuéra ou jeýta umi hese ija'e'ỹva retãgui. Che, opa mba'e Jára, upéicha ha'e.
Ahendúma Efraín he'iha py'a ñembyasy reheve: ‘Cheva'ekue tóro ra'y saite, nde katu mymbáicha che mbo'e. Che mboguevi jeýna ne renda gotyo. Nde niko hína Tupã che Jára.
Che ajeiva'ekue nde hegui, ko'ágã katu ambyasýma. Ahecha kuaáma che rembiapo vaikue, ambota che pyti'a, atĩeterei ha ndaikuaái mba'épa ajapóta, che rembiapo vaikue che pyahúpe guarére.’
Efraingua hína chéve guarã peteĩ che ra'y ahayhúva, ha'e upe che ra'y ahayhuvéva. Ainupã ramo jepe, ndacheresaráiri chugui. Che mbohesaypa ha aiporiahurerekoeterei chupe. Che, opa mba'e Jára, upéicha ha'e.
Israel, emoĩke mba'e rechaukaha nde rape rupi, ikatu haguã rejuhu pya'e jey. Ema'ẽ porã pe tape reiko hague rupi. Eju jeýke. Israel retãgua, eju jey nde távakuérape!
Araka'e peve piko reikóta águio pégotyo, peteĩ tajýra hape kañy vaicha? Che, opa mba'e Jára ajapóma peteĩ mba'e ipyahúva ko yvy ári: peteĩ kuña omongetáva peteĩ kuimba'épe.”
Tupã Israel Jára ipu'akapáva he'i: “Amoambue ramo Judagua rekove ha ha'ekuéra oĩ jey ramo hetã ha itávakuérape, he'i jeýta hikuái: ‘Tupã tohovasa ko yvyty marangatu oĩháme teko joja!
Umi Judagua ha umi itavagua, kokuegua ha ovecha rerekuakuéra oikóta upépe.
Che niko amongaru ha amboy'u porãta umi ikane'õ ha ikangývape.”
Upérõ apáy ha aipe'a che resa. Upe che képe guare che mbovy'a.
Ñandejára he'i: “Oúta ára ambohetataha yvypóra ha mymba Israel ha Judápe.
Ha ajesareko haguéicha ahapo'o, aity haguã yvýre, ahundi ha ambyai haguã, upéicha avei aiméta che páype amopu'ã ha añotỹ haguã.” Che, opa mba'e Jára, upéicha ha'e.
Upérõ ndoje'emo'ãvéima: ‘Túvakuéra ho'u parral aky ha ita'ýrakuéra hãi jehýi.’
Upe ho'úva parral aky uvei hãi jehýita. Peteĩ-teĩ omanóta hembiapo vaikuére.
Ñandejára he'i: “Oúta ára ajapotaha ñe'ẽ me'ẽ pyahu Israel ha Judagua ndive.
Ko ñe'ẽ me'ẽ ndaha'emo'ãi upe ajapova'ekuéicha itúvakuéra ypykue ndive, araha ramo guare chupekuéra ipógui anohẽ haguã Egíptogui. Ha'ekuéra niko opyrũva'ekue iñe'ẽnguére, che ha'e ramo jepe ijára. Che, opa mba'e Jára, upéicha ha'e.
Kóvata hína upe ñe'ẽ me'ẽ ajapótava Israelgua ndive upe ramo: Amoĩta che rembiapoukapy ipy'ápe ha ahaíta iñe'ãme. Che ha'éta Tupã Ijára, ha'ekuéra katu che retãgua. Che, opa mba'e Jára, upéicha ha'e.
Natekotevẽmo'ãvéima oñoirũ ha oñopehẽngue ojoheko mbo'e che kuaa haguã, opavave niko, michĩva ha tuicháva, che kuaáta. Che aheja reíta hembiapo vaikue ha nachemandu'a mo'ãvéi iñangaipáre. Che, opa mba'e Jára, upéicha ha'e.”
Ñandejára, omoĩva'ekue kuarahy ohesape haguã arakue, jasy ha mbyjaita ohesape haguã pyharekue, omopu'ã ha omokororõva yguasu ykuéra, hérava opa mba'e Jára ipu'akapáva, he'i:
“Oguahẽ ramo ára umi mba'e ndoikoveiha, upéicharõ mante Israelgua ndaha'emo'ãvéi che retãgua. Che, opa mba'e Jára, upéicha ha'e.
Ikatúrõ oñeha'ã yvága tuichakue ha ojepyguara yvy ipyenda peve, upéicharõ mante ajeíta Israélgui hembiapo vaikuére. Che, opa mba'e Jára, upéicha ha'e.”
Ñandejára he'i: “Oúta ára che táva oñemopu'ã jeytaha, Hananel pegua óga yvate guive, Takãmby Rokẽ meve.
Hembe'y ojepysóta, ikarẽ'ỹre, upe guive yvy yvate Gareb peve, ha upégui ojepokáta Goá gotyo.
Opa pe ñu oñeñotỹháme omanóva retekue ha oñemombohápe tanimbu ha opa umi ñu oĩva ysyry Cedrón yvatévo upe korapy yvate rakãmby peve oĩháme Kavaju Rokẽ kuarahy resẽ gotyo, oñemboykéta chéve guarã ha araka'eve ndojeity ha noñehundimo'ãvéi.”
Judá ruvicha guasúrõ guare Joaquim Josías ra'y, Ñandejára oñe'ẽ chéve ha he'i:
“Tereho recabítakuéra rendápe ha eñe'ẽ hendivekuéra. Upéi eraha chupekuéra peteĩ tupao kotýpe ha eme'ẽ chupekuéra kaguy.”
Che, Jeremías, aha ahecha Jaazaníaspe, (ambue Jeremías ra'y ha Habasinías níetope), ityvýra ha ita'ýrakuérape, ha mayma recabítava.
Ha araha chupekuéra tupaópe, karai marangatu Hanán, Igdalías ra'y kotýpe. Ko koty oĩ tupao ruvichakuéra koty ykére, Maaseías Salum ra'y koty ári. Kóvava'ekue tupao reike rerekua.
Ambohasa recabítakuérape kópa ha mbayru renyhẽ kaguýgui ha ha'e chupekuéra: “Kóina pe'u.”
Ha'ekuéra he'i: “Ore ndoro'úiva kaguy, ore ru ypykue Jonadab Recab ra'y he'i haguére ore ha ore ñemoñare araka'eve ndoro'úiva'erãha kaguy.
He'i avei oréve ani haguã rojogapo térã roñemitỹ térã romoĩ parralty. He'i roiko haguã óga vakapípe opa árape guarã, roikove puku haguã ko yvy roikohápe mombyrygua ramo.
Ore rojapova'ekue ore ru ypykue Jonadab ñe'ẽ ha araka'eve ndoro'úiva'ekue kaguy, taha'e ore térã ore rembireko térã ore ra'ykuéra,
avei ndorojogapói ha ndoroguerekói parralty térã kokue.
Roiko óga vakapípe ha rojapo opa mba'e he'iva'ekue ore ru ypykue Jonadab.
Babilonia ruvicha guasu Nabucodonosor ondyry ramo ore retãre katu, roju Jerusalénpe rokañy haguã caldéo ha sírio ñorãirõhárakuéragui. Upévare roiko hína Jerusalénpe.”
Upérõ Ñandejára oñe'ẽ Jeremíaspe ha he'i chupe:
“Che, Tupã Israel Jára che pu'akapáva, ha'e ndéve reho haguã ere Judá ha Jerusalén guápe: ‘Pejapóke ha'ekuéraicha ha pehendu che ñe'ẽ. Che, opa mba'e Jára, upéicha ha'e.
Jonadab Recab ra'y ñemoñarekuéra ojapo upe ha'e ha'éiva'ekue chupekuéra, ani haguã ho'u kaguy, ha ko'agãite peve ndo'úi iñe'ẽ rendúgui itúva ypykuépe. Che avei ha'e jey-jeyva'ekue peẽme upe pejapova'erã ha ndapejaposéiva'ekue.
Amondova'ekue peẽme ojoapykuéri opa che rembiguái maranduhárakuéra he'i haguã peẽme: Pepoi pende reko ha pene rembiapo vaígui, ani peho tupãnguéra rapykuéri térã pemomba'e guasu chupekuéra. Upéicha ikatúta peiko upe yvýpe ame'ẽva'ekue peẽme ha pende rukuéra ypy kuépe. Peẽ katu ndapei kuaaséi mba'eve ha na pehenduséiva'ekue che ñe'ẽ.
Recab ra'y Jonadab ñemoñarekuéra ojapo upe he'iva'ekue itúva ypykue. Israelgua katu ndojapói upe che ha'eva'ekue.
Upévare che, Tupã Israel Jára che pu'akapáva, ha'e péicha: Judá ha Jerusalengua ári aitýta opa mba'e vai ha'eva'ekue, Añe'ẽ haguére peẽme ha ndapeikuaaséi haguére mba'eve, pohenói ha ndapejúi haguére.”
Upéi Jeremías he'i recabítakuérape: “Tupã Israel Jára ipu'akapáva he'i: ‘Pene ñe'ẽ rendu haguére pende ru ypykue Jonadábpe, pejapo haguére hembiapoukapy ha pembyaje haguére chupe,
che, Tupã Israel Jára che pu'akapáva, ha'e peẽme oĩtaha katuete opa ára Jonadab ñemoñare oikótava che rembiguái ramo.’”
Áño 4 oñepyrũ haguépe oisãmbyhy Judá ruvicha guasu Joaquim Josías ra'y, Ñandejára oñe'ẽ Jeremíaspe ha he'i chupe:
“Kuatia haihápe ehai opa mba'e ha'eva'ekue ndéve Israel, Judá ha ambue tetãnguérare, añepyrũ guive añe'ẽ ndéve Josías oisãmbyhy ramo guare, ko'agãite peve.
Ikatu mba'éko Judagua, oikuaa ramo opa mba'e vai amondoséva hesekuéra, opoi heko vaígui ha aheja rei chupekuéra iñañangue ha iñangaipa.”
Jeremías ohenói Baruc Nerías ra'ýpe ha he'i chupe opa mba'e Ñandejára he'iva'ekue chupe. Baruc ohaipa umíva kuatiápe.
Upéi Jeremías he'i Barúcpe ko'ã mba'e: “Ema'ẽ, ko'ágã naiméi aha haguãicha tupaópe.
Upévare, ágã oiko vove karu'ỹha ára tereho ha emoñe'ẽ ko kuatia oĩháme umi mba'e ha'eva'ekue ndéve ha nde rehaiva'ekue, ikatu haguã opa tetãgua ha opa umi oikóva Judá távakuérape oútava ko'ápe, ohendu pe he'ikáva Ñandejára.
Ikatu mba'éko oñembo'e hikuái Ñandejárape ha upéi oheja umi hembiapo vai. Tuicha ha mba'e ivaíva niko hína upe Ñandejára pochy ha'e he'iva'ekue oitytaha ko'ã tetãgua ári.”
Baruc ojapo maranduhára Jeremías he'i haguéicha chupe. Oho tupaópe ha omoñe'ẽ Ñandejára marandu oĩháicha upe kuatia apakuapýpe.
Mes 9 áño 5 oñepyrũ haguépe oisãmbyhy Judá ruvicha guasu Joaquim Josías ra'y, ojejapouka karu'ỹ Ñandejára renondépe Jerusalengua ha opa umi ouva'ekue ambue Judá távakuéragui peguarã.
Baruc oho tupao korapy yvate guápe, Okẽ Pyahu reiképe ha mba'e haihára Guemarías Safán ra'y koty guive, omoñe'ẽ opavave peguarã pe kuatia oĩháme Jeremías ñe'ẽ.
Guemarías ra'y ha Safán remineno Micaías ohendu pe Ñandejára he'ikáva ha Baruc omonẽ'ẽva'ekue upe kuatiápe,
ha oho mburuvicha guasu rógape, mba'e haihára kotýpe, ijatyhápe mburuvichakuéra: Elisamá, mba'e haihára, Semaías ra'y Delaías, Acbor ra'y Elnatán, Safán ra'y Guemarías, Hananías ra'y Sedequías ha ambue mburuvichakuéra.
Micaías omombe'u chupekuéra ohenduvaekue Baruc omoñe'ẽ upe kuatia apakuapýgui.
Mburuvichakuéra omondo Netanías ra'y, Selemías remineno ha Cusí remineno Jehudípe, he'ívo Barúcpe ogueraha haguã pe kuatia omoñe'ẽva'ekue tetãgua renondépe. Baruc ogueraha upe kuatia ha oho hendápekuéra.
Ha'ekuéra he'i chupe: --Eguapy ha emoñe'ẽ oréve upe kuatia. Baruc omoñe'ẽ chupekuéra
ha ohendu vove okyhyjeterei hikuái ha he'i joa ojupe: --Ñamombe'uva'erã opa ko'ã mba'e mburuvicha guasúpe.
Upéi he'i hikuái Barúcpe: --Emombe'u oréve mba'éichapa rehai ra'e opa ko'ã mba'e.
Baruc he'i: --Jeremíasete voi he'i chéve opa ko'ã mba'e ha ahai tíntape ko kuatiápe.
Upérõ he'i hikuái Barúcpe: Tapehóke Jeremías ndive pekañy ha aníke avave oikuaa mamópa peime!
Mburuvichakuéra oheja pe kuatia mba'e haihára Elisamá kotýpe ha oho mburuvicha guasu rógape omombe'úvo chupe opa mba'e.
Mburuvicha guasu omondo Jehudípe oguerúvo pe kuatia mba'e haihára Elisamá kotýgui ha ogueru vove Jehudí omoñe'ẽ upéva mburuvicha guasu ha mburuvichakuéra hendive oĩvape.
Ha'égui mes 9, mburuvicha guasu ojepe'e hína ikotýpe tata ypýpe.
Jehudí omoñe'ẽmba vove peteĩva umi kuatiágui, mburuvicha guasu oikytĩ upéva ikysépe ha omombotatápe. Upéicha ojapo ohapypa peve.
Mburuvicha guasu ha mburuvichakuéra ohendúva pe kuatiañe'ẽ ndohechukái kyhyje térã mba'eveichagua mba'e mbyasy.
Elnatán, Delaías ha Guemarías ojerure asy mburuvicha guasúpe ani haguã ohapy pe kuatia. Ha'e katu ndoikuaaséi mba'eve.
He'i uvei mburuvicha guasu ra'y Jerahmeel, Azriel ra'y Seraías ha Abdeel ra'y Selemíaspe oho haguã ipojái Jeremías ha iñirũ Baruc rehe. Ñandejára katu omokañy chupekuéra.
Mburuvicha guasu ohapy rire pe kuatia Jeremías ohaikava'ekue Barúcpe, Ñandejára oñe'ẽ jeremíaspe ha he'i chupe:
“Ehaika jey ambue kuatiápe opa mba'e ojehaiva'ekue upe tenonderépe ohapyva'ekue Judá ruvicha guasu Joaquim.
Ha ere chupe kóicha: ‘Kóicha he'i Ñandejára: Nde rehapy pe kuatiañe'ẽ ha reja'ova'ekue Jeremíaspe ohai haguére pype Babilonia ruvicha guasu outaha katuete ohundívo ne retã ha ohejávo yvypóra ha mymba'ỹre.
Che, opa mba'e Jára katu, ha'e ndéve, Judá ruvicha guasu Joaquim, ne ñemoñare ndoguapymo'ãiha David guapyhápe. Ne re'õngue opytáta kuarahy akúpe arakue ha y rypy'a guýpe pyharekue.
Ndéve, ne ñemoñarekuéra ha mburuvichakuéra ne ndive oĩvape poinupãta pene rembiapo vaikuére. Aitýta pende ári, opa Jerusalén ha Judagua ári opa umi mba'e vai ha'eva'ekue ha peẽ na pehenduséiva'ekue.’”
Upérõ Jeremías ome'ẽ ambue kuatia iñirũ Barúcpe, ohai haguã pype opa mba'e Jeremías he'iva'ekue, he'ise ojehaiva'ekue pe kuatia ñe'ẽme mburuvicha guasu Joaquim ohapyva'ekue. Jeremías ombojoapy hetave mba'e ko'ãichagua.
Babilonia ruvicha guasu Nabucodonosor omoĩ Judá ruvicha guasúrõ Josías ra'y Sedequíaspe, Joaquim ra'y Jeconías rendaguépe.
Sedequías, mburuvichakuéra ha Tetãgua katu ndoikuaaséi mba'eve upe Ñandejára he'ikávagui maranduhára Jeremías rupi.
Mburuvicha guasu Sedequías omondo Selemías ra'y Jucálpe ha Maaseías ra'y pa'i Sofoníaspe, maranduhára Jeremías rendápe he'ívo chupe: “Eñembo'e ore rehe Tupã ore Járape.”
Jeremías ne'ĩra gueteri oñemyakãsã ha ikatu oiko opa rupi.
Upe aja, faraón ñorãirõhára osẽma ra'e Egíptogui. Caldéokuéra ondyrýva hína Jerusalén rehe oikuaa vove, osẽ upégui.
Upérõ Ñandejára oñe'ẽ maranduhára Jeremíaspe ha he'i chupe he'i haguã
pe ha'e he'ikáva umi oñembouva'ekuépe: “Peje Judá ruvicha guasu pene mbouva'ekuépe, faraón ñorãirõhárakuéra osẽva'ekue pene pytyvõ haguã, oho jeymaha Egíptope.
Caldéokuéra ou jeýta ondyrývo táva Jerusalén rehe, oñemomba'éta hese ha ohapypáta.
Che, opa mba'e Jára, pomomarandu: Reínte peha'arõta caldéokuéra oho jeytaha. Ndaupéichamo'ãi hína.
Pende pu'aka ramo jepe caldéokuérare ha opyta ramo jepe hekohápe mbovymi ha'ekuérava ojekutupáva, umíva opu'ãta ha ohapýta pende táva.”
Ñorãirõhára caldéo oho ramo hína Jerusaléngui oikuaágui ouha faraón ñorãirõhára,
Jeremías osẽ pe távagui oho haguã Benjamín yvýpe omboja'óvo yvy hetãgua apytépe.
Ha oguahẽ vove Benjamín Rokẽme, peteĩ kuimba'e hérava Irías, Selemías ra'y ha Hananías remineno, ha'éva táva ñangarekoha ruvicha, ipojái Jeremías rehe ha he'i chupe: --Nde rehasáta hína caldéokuérape!
Jeremías he'i chupe: --Nahániri, ndahasamo'ãi. Irías katu ndoikuaaséi mba'eve. Omyakãsã chupe ha ogueraha mburuvichakuéra rendápe.
Ko'ãva ipochyeterei Jeremías ndive, oinupãuka ha ombotyka mba'e haihára Jonatán rógape, upérõ oikóva koty pytũ ramo.
Jeremías oñemoinge hugua pegua koty pytũme ha upépe oiko are.
Mburuvicha guasu Sedequías ogueruka Jeremías hógape ha oporandu chupe ñemiháme: --Mba'e piko he'ika Ñandejára? Jeremías he'i chupe: --He'ika re'ataha Babilonia ruvicha guasu pópe
Ha oporandu chupe: --Mba'épa ajapo ra'e nde rehe térã mburuvichakuéra térã tetãgua rehe añemoinge haguã koty pytũme?
Mamo piko oĩ umi maranduhára he'iva'ekue ndéve Babilonia ruvicha guasu nondyrymo'ãiha nde rehe térã ko tetãre?
Che rendu ko'ágã che ruvicha guasu ha ejapo ko ajeruréva ndéve. Ani kena reheja ajereraha jey mba'e haihára Jonatán rógape, ani amano mba'e upépe.
Upérõ mburuvicha guasu Sedequías he'i Jeremías opytava'erãha mburuvicha guasu róga korapýpe ha opa ára ojereraha haguã chupe mbuja, upe mbuja ojejapohágui. Ha péicha ojejapo oĩ aja mbuja távape. Upéicha Jeremías opytava'ekue mburuvicha guasu róga korapýpe.
Matán ra'y Sefatías, Pashur ra'y Guedalías, Selemías ra'y Jucal ha Malquías ra'y Pashur ohendu Jeremías he'i ramo tetãgua renondépe ko'ã ñe'ẽ:
“Ñandejára he'i: Pe opytáva ko távape omanóta ñorãirõme térã ñembyahýigui térã mba'asy asãigui. Pe osẽva ha oñeme'ẽva caldéokuérape katu oikovéta.’
Ñandejára he'i: ‘Ko táva ho'áta Babilonia ruvicha guasu ñorãirõhára pópe. Ha'e oñemomba'éta hese ha ndaipóri ojokova'erã chupe.’”
Upérõ mburuvichakuéra he'i mburuvicha guasúpe: --Tekotevẽ jajuka pe kuimba'épe, iñe'ẽme niko omopy'amirĩmba hína ñorãirõhára ha táva guápe opytáva gueteri ko távape. Ha'e ndohekái iporãva, ivaívante uvei ko táva guápe guarã.
Mburuvicha guasu Sedequías he'i chupekuéra: --Pejapo hese pejaposéva. Che ndaikatúi añemoĩ pende rehe.
Upérõ ipojái hikuái Jeremías rehe ha oity mburuvicha Malquías ykuápe, oĩva mburuvicha guasu róga korapýpe. Omboguejy hikuái chupe osãingohápe peteĩ mba'esãpe. Pe ykua ndahi'ýi ha henyhẽ tujúgui. Jeremías ojasuru pe tuju kuápe.
Peteĩ kuimba'e Etiopiagua hérava Ébed-Mélec, ojehayhúva mburuvicha guasu rógape, ohendu Jeremías ojeity hague ykuápe. Upérõ mburuvicha guasu oĩ hína ñembyatyhápe Benjamín Rokẽme.
Upérõ Ébed-Mélec osẽ mburuvicha guasu rógagui ha oho he'i mburuvicha guasúpe:
--Che ruvicha guasu, pe ojejapova'ekue Jeremías rehe hína peteĩ mba'e nde vaipa jepéva. Oity hikuái chupe ykuápe ha upépe omanóta ñembyahýigui, ndaiporivéigui távape hi'upyrã.
Pya'e mburuvicha guasu he'i Ébed-Mélecpe togueraha 30 kuimba'e oguenohẽ haguã Jeremíaspe upe ykuágui omano mboyve.
Ébed-Mélec oho mburuvicha guasu rógape oñeñongatuhápe ao ha ogueraha upégui trápo tuja, omboguejy sã rupi upe ykuápe Jeremías peguarã
ha he'i chupe: --Emoĩ umi trápo nde jyva guýpe ani haguã pe mba'esã ne hunga. Jeremías ojapo upéicha.
Upérõ umi kuimba'e ohupi chupe ha oguenohẽ upégui. Jeremías opyta mburuvicha guasu róga korapýpe.
Mburuvicha guasu Sedequías oguerahauka hendápe maranduhára Jeremíaspe, tupao rokẽ mbohapyhápe. Upépe he'i chupe: --Taporandu porã mandi ndéve ha aipota ere chéve añete hapete.
Jeremías he'i chupe: --Ha'e ramo ndéve che jukaukáta ha añemoñe'ẽ ramo ndéve nderéikuaasemo'ãi mba'eve.
Mburuvicha guasu Sedequías katu ñemiháme he'i Jeremíaspe: --Ñandejára ñande Apohare réra rehe ame'ẽ ndéve che ñe'ẽ, ndorojukaukamo'ãi ha norome'ẽmo'ãiha nde jukaséva pópe.
Upérõ Jeremías he'i Sedequíaspe: --Tupã Israel Jára ipu'akapáva he'i: ‘Reñeme'ẽ ramo Babilonia ruvicha guasu mburuvichakuéra pópe, nde ha nde rogagua neremanomo'ãi, ko táva katu ndojehapymo'ãi.
Nereñeme'ẽi ramo chupekuéra katu, caldéokuéra oñemomba'éta ko távare ha ohapýta, nde katu ndaikatumo'ãi rekañy.’
Sedequías he'i chupe: --Akyhyje Judeagua caldéokuérape ohasava'ekuégui. Ha'a ramo ipópekuéra oñemboharáita che rehe.
Jeremías he'i chupe: --Ndere'amo'ãi ipópekuéra che ruvicha guasu. Ejapo katu pe Ñandejára oipotáva. Oho porãta ndéve che ruvicha guasu ha neremanomo'ãi.
Ñandejára ohechaukáma chéve pe ojehútava ndéve nereñeme'ẽséi ramo.
Opa kuñakuéra opytáva Judá ruvicha guasu rógape oñerenohẽta ha oñeme'ẽta Babilonia ruvicha guasu mburuvichakuérape. Umi kuñakuéra voi he'íta: ‘Mburuvicha guasu irũ tee ombotavy chupe ha ipu'aka hese. Oheja chupe ojasuru tujúpe ha ojei chugui.’
Jeremías he'ive ohóvo mburuvicha guasúpe: --Opa mburuvicha guasu kuña ha ita'ýrakuéra oñeme'ẽta caldéokuéra ha nde che ruvicha guasu nerekañymo'ãi chuguikuéra, reñeme'ẽta uvei Babilonia ruvicha guasu pópe, ha pe táva ojehapýta.
Upérõ Sedequías he'i Jeremíaspe: --Ne rakate'ỹ ramo nde rekovére ani reñe'ẽ kóva rehe avaveichagua ndive.
Mburuvichakuéra oikuaávo añe'ẽ hague ne ndive oúta oporandu ndéve mba'épa ere chéve ha mba'épa ha'e ndéve ra'e. He'íta ndéve neremanomo'ãiha remombe'u ramo chupekuéra opa mba'e.
Ere chupekuéra rejerure hague chéve ani haguã romondo jey Jonatán rógape neremanoséigui upépe.
Ha upéicha ojehu: opa mburuvichakuéra oho Jeremías rendápe ha omba'e porandu chupe. Ha'e katu he'i chupekuéra mburuvicha guasu he'i hagueichaite. Upérõ oheja chupe. Avave niko nohendúiva'ekue upe ñemongeta.
Ha Jeremías opyta mburuvicha guasu róga korapýpe upe ára Jerusalén ho'a hague peve.
Ñandejára oñe'ẽ Jeremíaspe, Nebuzaradán, mburuvicha guasúre oñangarekóva ruvicha, opoi rire chugui Ramáme. Nebuzaradán ojuhu ra'e chupe ipokuapy umi Jerusalén ha Judagua apytépe ojereraháva hína Babilonia gotyo.
Pe mburuvicha omboyke Jeremíaspe ha he'i chupe: “Tupã nde Jára pene momaranduva'ekue omboutaha ko ivaíva pene retãme,
ha ko'ágã ojapóma upe he'iva'ekue. Kóva ojehu peẽme pepu'ã haguére pende Jára rehe ha na pehenduséi haguére iñe'ẽ.
Péina ko'ágã voi rojora ne sãgui. Rejuse ramo che ndive Babilóniape eju. Che añangarekóta nde rehe. Nderejuséi ramo katu epyta. Rereko pe tetã tuichakue ne mba'erã. Tereho rehosehápe.
Rehose jey ramo, tereho Ahicam ra'y ha Safán remineno Guedalías rendápe, chupe niko Babilonia ruvicha guasu omoĩ Judá távakuéra sãmbyhyhárõ. Eiko hendive ha ne retãgua ndive. Tereho rehosehápe.” Upéi pe mburuvicha ome'ẽ Jeremíaspe jopói ha hi'upyrã ha omondo chupe.
Jeremías oho Guedalías ndive Mízpape ha oiko hendive ha umi opytava'ekue ndive upe tetãme.
Mburuvicha ha ñorãirõhárakuéra Judagua oĩva gueteri umi ñu rupi, oikuaa vove Babilonia ruvicha guasu omoĩ hague tetã sãmbyhyhárõ Ahicam ra'y Guedalíaspe oñangareko haguã kuimba'e, kuña ha mitã imboriahuvévare, ndojereraháiva'ekue Babilóniape,
oho heseguakuéra ndive Mízpape Guedalías rendápe. Umíva apytépe oĩ Netanías ra'y Ismael, Caréah ra'ykuéra Johanán ha Jonatán, Tanhúmet ra'y Seraías, Efai Netofagua ra'ykuéra ha Jezanías, peteĩ kuimba'e Maacatgua ra'y ikuimba'ekuéra ndive.
Guedalías ome'ẽ chupekuéra iñe'ẽ Ñandejára rérape: “Ani pekyhyje peñemoĩ haguã caldéokuéra po guýpe. Pepyta peiko ko tetãme. Peñemoĩ Babilonia ruvicha guasu po guýpe ha oho porãta peẽme.
Che apytáta Mízpape añe'ẽ haguã pende rehe caldéokuérape ha'ekuéra ou ramo ko'a rupi. Pembyaty heta porã kaguy, yva ha ñandyry ha upéicha ikatúta pepyta umi táva peñemomba'e haguépe.”
Avei umi Judagua oĩva Moab, Amón, Edom ha ambue tetã rupi, oikuaa Babilonia ruvicha guasu oheja hague Judagua opyta hetãme ha omoĩ hague Guedalíaspe isãmbyhyha ramo.
Upérõ ou jey hikuái Judápe opa guio isarambi hague rupi ha oho Guedalías rendápe Mízpape. Ha'ekuéra avei ombyaty kaguy ha yva heta porã.
Caréah ra'y Johanán ha opa ñorãirõhára ruvicha opytava'ekue ñu rupi oho Mízpape Guedalías rendápe,
ha he'i hikuái chupe: --Ndereikuaái piko Amón ruvicha guasu Baalís ombou hague Netanías ra'y Ismaélpe nde jukávo? Guedalías katu ndogueroviái chupekuéra.
Upérõ Johanán he'i ñemiháme Guedalíaspe: --Tahána tajuka Ismaélpe. Ha toikuaa'ỹ avave mávapa ojapo ra'e. Mba'ére piko rohejáta nde juka? Kóva omosarambipáta Judagua ijatyva'ekue nde ykére, ha oñehundipáta pe mbovymi opytáva gueteri Judágui.
Guedalías katu he'i chupe: --Aníke rejapo! Japu hína upe eréva Ismael rehe.
Mes 7hápe, Netanías ra'y ha Elisamá remineno Ismael mburuvicha guasu rogagua, oho Mízpape Guedalías rendápe. Omoirũ chupe 10 kuimba'e. Ha upépe, Mízpape, okaru aja oñondive,
Ismael ha umi 10 omoirũva chupe, opu'ã sapy'a ha ojuka Guedalías, Babilonia ruvicha guasu omoĩva'ekuépe Judá sãmbyhyhárõ.
Ismael ojuka avei opa Judagua ha caldéo ñorãirõhárakuéra oĩva Mízpape Guedalías ndive.
Upe ára ambuépe, ojekuaa mboyve pe ojehuva'ekue,
oguahẽ Siquem Siló ha Samaríagui 80 kuimba'e oñehendyva'o, ijao omondoro ha hetekuéra oikutupava'ekue. Ogueru mba'e kuave'ẽ ha insiénso oikuave'ẽ haguã Ñandejárape tupaópe.
Upérõ Ismael osẽ Mízpagui huguãitĩvo, ha hasẽ ohóvo tapére. Oguahẽ vove, he'i chupekuéra: --Peju pehecha Ahicam ra'y Guedalíaspe.
Ha oguahẽ vove hikuái upe táva mbytépe Ismael ha hendivegua ojuka chupekuéra ha oity peteĩ ykuápe.
Opáichavo 10 ha'ekuérava he'i Ismaélpe: --Ani ore juka. Roguereko trígo, seváda, ñandyry ha eíra iñongatupy ñúme. Upérõ Ismael ndojukái chupekuéra.
Pe ykua Ismael oity haguépe umi kuimba'e ojukava'ekue retekue, ha'e upe mburuvicha guasu Asá ojapoukava'ekue oñorãirõ ramo Israel ruvicha guasu Baasá ndive.
Ismael ogueraha avei mburuvicha guasu rajykuéra ha umi opytáva Mízpape, mburuvicha guasúre oñangarekóva ruvicha Nebuzaradán omoĩva'ekue Guedalías po guýpe. Ismael oipokua chupekuéra ha oho Amón rape gotyo.
Caréah ra'y Johanán ha mburuvichakuéra oĩva hendive oikuaa vove Ismael oporojuka hague,
ombyaty heseguakuérape ha oho oñorãirõvo hendive. Ojuhu chupe y renda Gabaón pegua ypýpe.
Umi Ismael ogueraháva iñapytĩmby, ohecha ramo Johanán ha opa mburuvichápe omoirũva chupe, ovy'aeterei,
ha oho oñembyaty Johanán ndive.
Ismael ha 8 iñirũnguérava katu okañy jepe Johanángui ha oho Amón retã gotyo.
Johanán ha mburuvichakuéra omoirũva chupe katu opyta ñorãirõhára, kuña, mitã ha mburuvichakuéra reheve Ismael oguerahava'ekue ipokuapy Mízpagui ojuka rire Guedalíaspe, ha Johanán ogueru jeyva'ekue Gabaóngui.
Oho hikuái oguahẽ meve Guerut-Quimámpe, Belén ypýpe, ha upépe opytu'u ohose mo'ã hikuái Egipto peve
okañy haguã caldéokuéragui, okyhyje niko chuguikuéra Ismael ojuka haguére Guedalíaspe, Babilonia ruvicha guasu ohejava'ekue tetã sãmbyhyhárõ.
Caréah ra'y Johanán ha opa mburuvichakuéra, Hosaías ra'y Azarías ha opavave, michĩva ha tuicháva, oñemboja
maranduhára Jeremías rehe ha he'i chupe: --Rojeruréta ndéve peteĩ mba'e. Roipota rejapo oréve: Eñembo'e Tupã nde Járape ore rehe mbovymi ropytáva. Ore retava'ekue, ko'ágã katu ropyta mbovymi rehechaháicha.
Eñembo'e ore rehe Tupã nde Járape, tohechauka oréve upe tape roipykúiva'erã ha mba'épa rojapova'erã.
Jeremías he'i chupekuéra: --Iporã. Añembo'éta Tupã pende Járape pende rehe pejerure haguéicha chéve, ha aikuaaukáta peẽme opa ha'e he'íva añomi'ỹre pende hegui mba'eve.
Upérõ ha'ekuéra he'i Jeremíaspe: --Tupã nde Jára taha'e mba'e rechahare jeroviaha ha añetegua ndorojapói ramo pe ha'e he'íva oréve nde rupi.
Ta iporã térã ta ivai oréve pe ha'e he'íva, rojapóta Tupã ore Jára oipotáva, oho porã haguã oréve.
Ohasa rire 10 ára, Ñandejára oñe'ẽ Jeremíaspe,
Ha ha'e ohenói Caréah ra'y Johanán, mburuvichakuéra omoirũva chupe ha opavave, michĩva ha tuichávape,
ha he'i chupekuéra: “Tupã Israel Jára, peẽ peje hague chéve aporandu haguã, he'ika:
‘Peime ramo pepyta haguãicha ko tetãme, che pomyakã rapu'ãta, napohundimo'ãi. Poñotỹta ha ndapohapo'omo'ãi. Ambyasy aity haguére pende ári ko ivaíva.
Ani pekyhyje Babilonia ruvicha guasúgui, pekyhyjeteha. Ani pekyhyje chugui che aimégui pene ndive poipe'a haguã ipoguýgui. Che, opa mba'e Jára, upéicha ha'e.
Poiporiahurerekóta ha amoingéta avei ipy'ápe pende poriahurereko haguã ha oheja haguã peju jey pene retãme.’
Nda pepytaséi ramo ko tetãme katu ha napehendúi Tupã pende Jára ñe'ẽ,
ha peje ramo: ‘Rohoseve Egíptope. Upépe ndorohechamo'ãi ñorãirõ, norohendumo'ãi trompetapu ha noromanomo'ãi ñembyahýigui’,
upéicha ramo pehendu peẽ pepytáva gueteri Judágui, ko he'íva peẽme Tupã Israel Jára ipu'akapáva: ‘Peẽ pejejatu'u ramo Egíptope jehóre,
ñorãirõ ha ñembyahýi upe peẽ pekyhyjeteha, pende rupytýta upépe voi ha upépe pemanóta.
Opa ojejatu'úva oho haguã oiko Egíptope, omanóta upépe ñorãirõme, ñembyahýigui térã mba'asy asãigui. Avave ndopytamo'ãi hekove. Avave nokañymo'ãi pe ivaívagui amondótava chupekuéra.’
Tupã Israel Jára ipu'akapáva he'i: ‘Che pochy vai hendy haguéicha Israelguáre, upéicha avei hendýta pende rehe peho ramo Egíptope. Oikóta pende hegui jeharu rechaukaha, peteĩ mba'e oporomondýietereítava, ha ndapejumo'ãvéi ko'ápe.’
Peẽme pepytáva gueteri Judagua, Ñandejára he'i ani haguã peho Egíptope. Ha'e porãma peẽme. Aníke peho.
Tuichaeterei pejavy hína, peẽ voi pejerure ahenói haguã Tupã pende Járape ha pejeva'ekue chéve: ‘Eñembo'e Tupã Ñandejárape ore rehe ha eikuaauka oréve opa mba'e ha'e he'íva, rojapo haguã.’
Ko'ágã aikuaauka peẽme upe Tupã pende Jára he'ikáva ha ndapei kuaaséi mba'eve.
Upévare peikuaa porã mandi voi: ñorãirõ, ñembyahýi ha mba'asy asãigui pemanóta upe tetãme pehosehápe peiko.”
Jeremías he'ipa vove tetã guápe umi mba'e Tupã Ijárakuéra he'ikáva chupekuéra,
Hosaías ra'y Azarías, Caréah ra'y Johanán ha ambue tekove jejapo he'i hikuái Jeremíaspe: “Japu hína upe eréva! Ñandejára nde'íri ndéve ere haguã oréve ani haguã roho roiko Egíptope.
Nerías ra'y Baruc hína pe ne mopu'ãva ore rehe ore reitységui caldéo pópe ore juka haguã térã ore reraha haguã jepokuahápe Babilóniape.”
Ha upéicha Johanán, mburuvichakuéra ha avaveichagua tetãgua naiñe'ẽ rendúi Ñandejárape ha ndopytái Judá retãme.
Upéva rangue, Johanán ha opa mburuvichakuéra ombyaty umi mbovymi opytáva gueteri Judágui, ha oñemosarambi rire tetãnguéra rupi ou jeyva'ekue Judápe opyta haguã upépe:
kuimba'e, kuña, mitã, mburuvicha guasu rajykuéra ha opa umi mburuvicha guasúre oñangarekóva ruvicha Nebuzaradán ohejava'ekue Guedalías pópe oñangareko haguã hesekuéra, umíva apytépe Jeremías ha Baruc.
Oikuaase'ỹre mba'eve upe Ñandejára he'iva'ekuégui, oho hikuái Egíptope ha oguahẽ táva Tafnéspe.
Tafnéspe Ñandejára oñe'ẽ Jeremíaspe ha he'i chupe:
“Ehupi nde pópe itakuéra tuicháva ha, Judagua renondépe, embojasuru tujúpe oĩva jupiha ári faraón róga guasu renondépe.
Ha ere chupekuéra: ‘Tupã Israel Jára ipu'akapáva he'i: Amboúta che rembiguái Babilonia ruvicha guasu Nabucodonosórpe ha amoĩta iguapyha ha hekoha ko'ã ita ápe añotỹva'ekue ári.
Ha'e oúta ha ohundíta tetã Egipto. Umi ojeporavova'ekue omano haguã omanóta, ojeporavóva ojereraha haguã tetã ambuépe ojereraháta ha umi ojeporavóva omano haguã ñorãirõme, omanóta ñorãirõme.
Ohapýta Egipto pegua tupãnguéra tupao, itupãnguéra katu ohapýta térã ogueraháta ha'érõ guáicha ojereraháva ipokuapy. Omopotĩta Egipto retã, ovecha rerekua oipe'aháicha umi ky ojáva ijaóre, ha upéi ohóta avave ojoko'ỹre chupe.
Ohundíta Heliópolis pegua horkon yvate Egíptope ha ohapýta Egipto pegua tupãnguéra tupao.’”
Upe Ñandejára oikuaaukáva opa Judagua Egíptope oikóva peguarã, távakuéra Migdol, Tafnes, Menfis ha yvy gotyogua:
“Tupã Israel Jára ipu'akapáva he'i: ‘Peẽ pehechava'ekue opa mba'e vai ajapova'ekue Jerusalén ha Judá távakuérare. Ko'ágã oiko chuguikuéra tapere ha avave ndoikói upépe.
Opa mba'e vai ojapova'ekuére. Che mbopochy omomba'e guasúvo ambue tupãnguéra ha oikuave'ẽvo chupekuéra insiénso: umi tupã ha'ekuéra térã itúvakuéra ypykue oikuaa'ỹva'ekue.
Heta jey amondo che rembiguái maranduhárakuéra he'i haguã peẽme ani haguã pejapo ko'ã mba'e ahẽ che mbojeguarúva.
Peẽ katu na pehenduséi che ñe'ẽ ha ndapei kuaaséiva'ekue mba'eve. Pepoi rangue pende reko ahẽgui, akóinte peikuave'ẽva'ekue insiénso ambue tupãnguérape.
Upérõ hendyva'ekue che pochy vai ha che pochy jokoha'ỹ ha hendy tatáicha Judá távakuérape ha Jerusalén hasaha rupi. Oiko chugui tapere ha opyta avave'ỹre ko'agãite peve.
‘Upévare che, Tupã Israel Jára che pu'akapáva, ha'e: mba'ére piko peẽ voi peity pende ári ko'ã mba'e nde vaipa jepéva? Mba'ére piko peheja omano opa Judagua, kuimba'e, kuña, mitã ha umi oikove ypy ramóva jepe, opyta'ỹre avave?
Mba'ére piko che mbopochy pene rembiapópe ha peikuave'ẽ insiénso ambue tupãnguérape Egíptope, peju haguépe peiko? Upéicha niko peẽ voi peñehundíta pende jupe ha oikóta pende hegui jeharu ha ñemotĩ rechaukaha opa tetã yvy arigua apytépe.
Pende resaráima piko opa mba'e vaígui ojapova'ekue pende rukuéra ypykue, umi ojapova'ekuégui Judá ruvicha guasu ha hembirekokuéra ha umi peẽ voi ha pene rembireko pejapova'ekuégui Judá retãme ha Jerusalén hasaha rupi?
Ko'agãite peve peẽ ndapepoíri pende reko vaígui, ndapekyhyjéi ha ndapejapói tembiapoukapy peẽme ha pende rukuéra ypy kuépe ame'ẽva'ekue.
Upévare che, Tupã Israel Jára che pu'akapáva, ha'e peẽme: Añembopy'a peteĩma arúvo pende ári ivaíva ha ahundívo Judá tuichakue.
Che aipotágui, opavave opytava'ekue Judápe ha ojejatu'uva'ekue oho haguã oiko Egíptope, oñehundietéta. Opavave, oĩ haguéicha, omanóta ñorãirõme térã ñembyahýigui, ha oikóta jeharu ha ñemotĩ rechaukaha ramo, peteĩ mba'e oporomondýietereiva'erã.
Ainupãta umi Egíptope oikóvape ainupã haguéicha Jerusalén guápe, ñorãirõ, ñembyahýi ha mba'asy asãi rupi.
Avave ko mbovymi Judá rembyrégui ohova'ekue oiko Egíptope, ndaikatumo'ãi okañy ñemanógui. Ha ouse jey ramo jepe Judápe opyta haguã upépe, ndoumo'ãi, ndaha'éi ramo mbovymi okañýva.’”
Upérõ, umi oikuaáva hembirekokuéra oikuave'ẽha insiénso tupãnguérape, ha kuñakuéra oĩva upépe, umíva peteĩ aty tuicha, ha avei Judaguakuéra oikóva tetã yvy gotyo, he'i hikuái Jeremíaspe:
--Ndoroi kuaaséi mba'eve upe erévagui Ñandejára rérape.
Upéva rangue akóinte rojapóta upe ro'émava'ekue rojapotaha. Roikuave'ẽtante rohóvo insiénso ha kaguy kuave'ẽ tupã kuñáva Yvága Ruvichápe, rojapo haguéicha ko'ágã peve ha ojapo haguéicha ore rukuéra ypykue, ore ruvicha guasu ha ore ruvicha Judá távakuérape ha Jerusalén hasaha rupi. Upérõ niko rokaru porã, roiko porã ha ndojehúiva'ekue oréve mba'eve ivaíva.
Ha noroikuave'ẽvéi guive insiénso ha kaguy kuave'ẽ Yvága Ruvichápe, ndoroguerekovéi mba'eve ha romanomba ñembyahýigui térã ñorarãirõme.
Kuñanguéra ombojoapy: --Ore rojapo jepi mbujape oñekuave'ẽva Yvága Ruvichápe ha roikuave'ẽ chupe insiénso ha kaguy kuave'ẽ, ha upéva rojapo oipotágui ore ména. Ha upéicha rojapóta rohóvo.
Upérõ Jeremías he'i opa kuimba'e ha kuñakuérape oñe'ẽva'ekue chupe upéicha:
--Peimo'ã piko Ñandejára ndoikuaaiha térã hesarái hague, peẽ ha pende rukuéra ypykue, pende ruvicha guasu, pende ruvichakuéra ha opa tetãgua oikuave'ẽha insiénso tupãnguérape Judá távakuérape ha Jerusalén hasaha rupi?
Ñandejára katu ikueráima pene rembiapo vaikuetágui chupe ombopochy etéva. Upévare pene retãgui oiko ko'ágã tapere ha ndaipóri avave oikóva upépe. Oiko chugui jeharu rechaukaha, peteĩ mba'e oporomondýietereíva.
Ko ivaíva ko'ágã pejejuhuhápe ou peẽme upévare voi: peikuave'ẽ haguére insiénso tupã ambuekuérape, pembopochývo upéicha Ñandejárape, na pehenduséi haguére iñe'ẽ ha ndapejaposéi haguére hembiapoukapy.
Jeremías he'i avei opavavépe ha kuñakuérape raẽvete: --Pehendu ko Ñandejára he'íva, peẽ Judagua peikóva Egíptope.
Tupã Israel Jára ipu'akapáva he'i: ‘Peẽ kuñakuéra peje pende juru rupi ha pene rembiapo rupi pejapo. Peje peikuave'ẽtaha insiénso ha kaguy kuave'ẽ Yvága Ruvichápe, ha pejapotaha katuete upe pejéva. Iporã! Pejapo katu upe pejeva'ekue!
Ha pehendu porã opa Judagua peikóva Egíptope upe che, opa mba'e Jára, ha'éva peẽme: Ame'ẽ che ñe'ẽ che réra teére, avave Judagua nohenói mo'ã veimaha che réra opa Egíptope, he'ívo: Ñandejára rekovére.
Che aikótagui che páype amondo haguã peẽme opaichagua ivaíva ha mba'eve iporãva. Opa Judagua oikóva Egíptope oñehundi etéta ñorãirõ ha ñembyahýi rupi.
Mbovyetereíta umi okañýva ñemanógui ha oho jeýva Egíptogui Judápe. Upéicha, opa opytava'ekue Judápe ha ouva'ekue oiko Egíptope, ohecháta mba'épa pe oikóva: upe che ha'eva'ekue térã pe ha'ekuéra he'íva.
Che, opa mba'e Jára, ame'ẽta peẽme ko mba'e rechaukaha oikotaha upe che ha'éva ha poinupãtaha ko tetãme:
Faraón Hofra, Egipto ruvicha guasu, ame'ẽta hese ija'e'ỹ etéva pópe, ame'ẽ haguéicha Judá ruvicha guasu Sedequías Babilonia ruvicha guasu Nabucodonosor hese ija'e'ỹ etéva pópe.’
Ñandejára oñe'ẽ maranduhára Jeremíaspe tetãnguérare.
Kóva he'ika Egipto rehe, ha Egipto ruvicha guasu faraón Necao ñorãirõhára rehe raẽvete. Ha'e oĩ Carquémispe ysyry Éufrates rembe'ýpe. Babilonia ruvicha guasu Nabucodonosor ipu'aka hese áño irundyha oñepyrũ haguépe oisãmbyhy Judá ruvicha guasu Joaquim. Josías ra'y:
“Pembosako'íke tete mo'ãha! Pendyry katu!
Pembyape pene renda! Pejupi pene renda ári, kavaju arigua! Pemonde pene akã mo'ãha ha peñemoĩ ojoykére! Pehãimbe'e pende kyse yvuku! Pemoĩ pende pyti'a mo'ãha!
Mba'e piko pe ahecháva? Oguevipa okyhyjetereígui. Umi oñorãirõva isarambipa, opoi pýgui oma'ẽ'ỹre hapykuévo. Kyhyje guasu opa rupi! Che, opa mba'e Jára, upéicha ha'e.
Ndaikatúi osẽ oho iñakuãvéva, térã okañy ipy'a guasuvéva! Yvate gotyo pe ysyry Éufrates rembe'ýpe, oñepysãnga ha ho'apa.
Máva piko pe Níloicha okakuaáva, peteĩ ysyry guasu pochýicha?
Upéva hína Egipto, Níloicha okakuaáva, peteĩ ysyry guasu pochýicha. Egipto he'i: ‘Añembotuicháta ha amyenyhẽta pe yvy tuichakue, távakuéra ha ipype oikóva ahundíta.’
Toho tenonde kavaju arigua! Néike kárro arigua! Toku'e ñorãirõhára; kuimba'ekuéra Etiopía ha Libiagua, hete mo'ãha ipópe. Kuimba'ekuéra Lidiagua hu'y oiporu kuaáva!
Kóva hína Ñandejára ipu'akapáva ára, ha'e omyengoviataha hese ija'e'ỹvape. Kyse puku oporokutúta ikane'õ meve, tuguýpe oñemonga'u peve. Ñandejára ipu'akapáva niko ojapóta porojuka guasu tetã yvate gotyo guápe, Éufrates rembe'ýpe.
Peẽ Egiptogua, tapeho Galaádpe pohã rekávo! Peiporuve ramo jepe pohã reínte peiporúta. Na penepohãvéima!
Tetãnguéra oikuaáma reñemotĩndy hague ha opa rupi oñehendu resapukái ramo. Ne ñorãirõhárakuéra ondyrypa ojuehe, ha oñondive ojapajeréi yvýre.”
Ñandejára oñe'ẽ maranduhára Jeremíaspe, Babilonia ruvicha guasu Nabucodonosor oho ramo ondyrývo Egipto rehe:
“Pemyerakuã Egíptope, Migdol, Menfis, Tafnéspe: Cháke! Peje rerekóke! Kyse puku oporomokõ hína nde jerekuévo!’
Mba'ére piko okañy ne tupã gua'u tóro Apis? Mba'ére piko ndaikatúi ra'e opyta ñembo'yhápe? Che, opa mba'e Jára, aity haguére chupe yvýre.
Ne ñorãirõhárakuéra oñepysãnga ha ho'a, he'i joa ojupe: Jaha ko'águi! Jaha jey ñane retãme, upe tetã jaikove ypy haguépe! Ñakañy jejuka ha ñorãirõgui!’
Pembohero Egipto ruvicha guasu faraónpe: ‘Pararã rei hendape'ỹ.’
Che, ha'éva mburuvicha guasu ha che rérava Opa mba'e Jára ipu'akapáva, ame'ẽ che ñe'ẽ che rekovére voi: Yvyty Tabor ijyvateveháicha opa yvytykuéragui, ha yvyty Carmelo, ojupiháicha ysyry guasu rembe'ýpe, upéicha oúta hína umi pene ndive ipochýva.
Peñembosako'íke pejereraha haguãicha jepokuapy tetã mombyrýpe, peẽ Egiptogua. Ménfisgui oikóta yvy ojeiko'ỹha, tapere ndoikoihápe avave.
Egipto ojogua vakílla porã, ha ou ojopi chupe mbutu yvate gotyogua.
Iñorãirõhárakuéra, jehepy me'ẽre oñorãirõva, novíllo kyrápe ojogua, ha ha'ekuéra avei pýgui opoíta, ha ndaikatumo'ãi ojepytaso, oguahẽtagui chupekuéra ñehundiha ára, iñenupãha óra.
Egipto, mbóicha oturuñe'ẽvo hetymágui opoíta, oñemoaguĩvo hese umi oñorãirõséva ha ondyry hese hácha ipópe ka'aguy oitýta ramo guáicha.
Oitýta ika'aguy rovyũnguéra! Che, opa mba'e Jára, upéicha ha'e. Ha'ekuéra tukúgui hetaveva'ekue, avave ikatu'ỹva oipapa.
Egipto oñemotĩndýta, ha ho'áta tetã yvate gotyogua po guýpe.”
Tupã Israel Jára ipu'akapáva he'i: “Ainupãta Tebas pegua tupã Amón, Egipto tupãnguéra, imburuvicha guasukuéra, faraón ha umi hese ojeroviávape.
Aitýta chupe hese ija'e'ỹ etéva Babilonia ruvicha guasu Nabucodonosor ha heseguakuéra pópe. Upéinte Egíptope ojeiko jeýta ymave guaréicha.” Che, opa mba'e Jára, upéicha ha'e.
“Ani rekyhyje, Jacob retã, che rembiguái, Israel, ani reñemondýi. Ndéve ha ne membykuérape niko poipe'áta upe tetã mombyrýgui peikohápe tembiguáirõ. Reiko jeýta py'a guapýpe, kyhyje'ỹre, avave ne mondyi'ỹre.
Che, opa mba'e Jára, ha'e: Ani rekyhyje, Jacob retã, che rembiguái, che niko aime ne ndive. Ahundíta tetãnguéra romosarambi hague rupi. Ndéve katu norohundimo'ãi, roinupãtante ne rembiapokue ojerureháicha. Ndorohejamo'ãi roinupã'ỹre.”
Kóva hína marandu Ñandejára ohendukáva maranduhára Jeremíaspe filistéokuérare, faraón ondyry mboyve Gaza rehe:
“Che, opa mba'e Jára, ha'e: Yvate gotyogui ou ysyry guasu, ysyry osoro vaicha. Ojaho'ipa upe tetã ha opa mba'e ipypegua, távakuéra ha pype oikóva. Opa Tetãgua osapukái, ipyahẽ rasy joa.
Ohendúvo kavaju ñani, kárro sununu ha irruéda ryapu, ikangypa umi túva ha oheja rei ita'ýrakuéra.
Oguahẽmagui upe ára oñehundívo filistéokuéra ojepe'ávo Tiro ha Sidóngui pe pytyvõ opytáva gueteri chupekuéra.” Ñandejára ohundíta filistéokuérape, ojererovava'ekue Crétagui.
Gazagua oñemyakã perõ joa, Ascalongua opyta iñe'ẽngu. Kuimba'e hete rusúva yma guare rembyre paha, araka'e peve piko peikutupáta pende rete mba'e mbyasýgui?
Áina, Ñandejára kyse puku! Araka'e piko rejejokóta? Eike jeýna nde hyrúpe, epytu'u, anive reku'e!
Mba'éicha piko opytu'úta, ku Ñandejára oñe'ẽma, ha he'ímava'ekue chupe ondyry haguã Ascalón ha opa yguasu rembe'ýre?
Tupã Israel Jára ipu'akapáva he'ika Moab rehe: “Aichejáranga táva Nebo!Mba'eichaite pevépa reñehundi!Quiriataim ho'a ha oñemotĩndy!Hóga oñeñangareko mbaretévaojeity yvýre!
Moab reko mimbipa opáma. Hesbónpe, hese ija'e'ỹva iñakãme ombojy mba'épa ojapóta Moab oikove'ỹ haguã tetã ramo. Nde avei, Madmén, reñehundíta, ha pe ñorãirõ ne ra'ãnga mantéta.
Horonaímgui osẽ sapukái: ‘Jero'a ha ñehundi guasu!’
Moábgui oiko tapere. Sapukái rasy oguahẽ Sóar peve.
Hesay hováre oho hikuái umi ojupíva yvy yvate Luhit gotyo. Sapukái rasy ivaíva renondépe, umi oguejýva Horonaímgui.
Pekañýke! Toiko oikóva! Toiko pende hegui javorái yvy ojeiko'ỹháme!
Moab, nde rejeroviava'ekue nde pokatu ha ne mba'etáre, ha nde avei re'áta. Ne tupã Quemós ojereraháta tetã mombyrýpe, ipa'i ha ikarai poguasukuéra reheve.
Ñehundi oguahẽta opa távakuérape, peteĩnte jepe nokañymo'ãi.
Ñu ha yvy perõgui oikóta tapere ha ndopytamo'ãi avave'ỹre.”
(Tojeharu upe ojapo'ỹva ipy'aite guive upe tembiapo Ñandejára he'íva chupe! Tojeharu upe oikese'ỹva jeporojuka guasúpe).
Moab oiko manteva'ekue py'a guapýpe, ndojereraháiva'ekue araka'eve tetã mombyrýpe. Ojogua kaguy oñemboguapy aréva, noñembohasáiva peteĩ hyrúgui ambuépe, ha upévare he'ẽ ha hyakuã porã mante.
Ñandejára katu he'i: “Amondóta chupekuéra ohekuavótava ikaguy ambue hyrúpe ha ojokátava hyru nandi.
Upérõ Moab ndojeroviamo'ãvéima itupã Quemós rehe, Israel ndojeroviavéi haguéicha Betel rehe ojeroviate hague.
Anítei he'i Moab: ‘Ore py'a guasu, ha ñorãirõme ore pokatu.’
Oguahẽma Moab ha itávakuéra rundiharã. Imitã rusukuéra ipy'a guasuvéva omanóta. Upéicha he'i Mburuvicha guasu hérava Opa mba'e Jára ipu'akapáva.
Moab ñehundi guasu hi'aguĩma, chupe oguahẽ mbotáma pe ivaíva.
Peẽ Moab jereregua, ha opa peẽ pehendúva chuguigua, pejahe'o hese ha peje: ‘Pema'ẽmi mba'eichaitépa oñehundi hetã, imbaretete ha omimbipava'ekue!’
Eguejy nde guapyha jeguágui, táva Dibón, ha eguapy yvy perõme. Péinako Moab rundiharã ou ndéve hína ha oitýta yvýre nde róga mbaretekuéra.
Táva Aroer, eñembo'y tape ykére ha ema'ẽ. Umi oikovévape gueteri eporandu mba'épa pe ojehuva'ekue.
Moab oñemotĩndy ha okyhyjeterei. Pejahe'o hese! Ysyry Arnónpe toñemoherakuã Moab oñehundi hague!”
Oguahẽ ñenupã oje'eva'ekue yvy perõ megua távakuérape: Holón, Jahas, Mefáat,
Dibón, Nebo, Bet-Diblataim,
Quiriataim, Bet-Gamul, Bet-Meón,
Queriot, Bosrá ha opa Moab pegua táva, aguĩ ha mombyrygua.
Ñandejára he'i: “Moab pokatu ojejoka, ipyapy mbarete oñemopẽ.”
Pemonga'u Moábpe, opu'ã haguére Ñandejárare. Upérõ Moab ojapajeréita iguẽ'ẽnguépe ha opavave hese oñembohorýta.
Moab, na ndéi piko upe reñembohoryva'ekue Israel rehe ha reapo'ieteva'ekue chupe, ha'e ramo guáicha mondaha?
Pesẽke pende távagui Moabgua, tapeho pekañy ita kuápe pykasúicha, yvyty rembe'y pypukúpe ojaitypóva.
Jaikuaa porã mba'eichaitépa Moab ojejapo, oñembotuicha, itĩ atã, oporoapo'i.
Ñandejára avei oikuaa hi'otĩ'ỹ, iñe'ẽ rei ha iporoja'o rei.
Upévare che rasẽ ha ajahe'óta opa Moab guáre ha kuimba'ekuéra Quir-Heres guáre.
Che rasẽta nde rehe, Sibmá parralty, hetave ojejahe'o haguégui Jazer rehe. Ko'ágã niko nde parral ñemono'õ oñehundi.
Noñehendu véima vy'águi sapukái Moab yvotytýpe. Pe kaguy opáma iñongatuhápe. Ndaipóri véima parral'áre opyrũva, opáma vy'águi purahéi.
Hesbongua osapukái rasy, isapukái oñehendu Elalé ha Jaháspe, ha Sóar guive, Horonaim ha Eglat-Selisiya peve, Hypa haguére Nimrim pegua ykua yvu.
Ñandejára he'i: “Ahundíta Moab guápe, ojupíva yvy yvatépe, itupao gua'úpe, oikuave'ẽ haguã mymbajuka ha insiénso itupãnguérape.”
Upévare che py'a ipyahẽ Moab ha kuimba'ekuéra Quir-Heresgua rehe mimby jahe'o púpe, imba'eta ombyatyva'ekue niko oñehundi.
Umíva oñemyakã perõ ha oñehendyva'o joa, ipópe ojekutupa ha ao vosakuépe oñemonde.
“Opa Moab pegua óga pepo ári ha opa ihasaha rupi jahe'ónte oñehendu, kambuchi jeka kuéicha amyangu'i haguére Moab. Che, opa mba'e Jára, upéicha ha'e.”
Pejahe'o Moab rehe! Mba'eichaite pevépa oñemondýi! Notĩri etéma oguevi haguã ñorãirõme! Opa ijereregua ohechávo chupe ipirĩmba ha oñemohembe jeguaru chugui.
Ñandejára he'i: “Moab rehe ija'e'ỹva ojeity hi'ári ipepo jepysópe taguatóicha.
Táva ha óga mbaretekuéra ho'áta hese ija'e'ỹva poguýpe. Umiha árape Moab ñorãirõhára oryrýita kuña imemby pota vaicha.
Moab ndaha'emo'ãvéima tetã, opu'ã haguére che rehe, opa mba'e Jára.
Upévare che, opa mba'e Jára, ha'e: Moabgua oikóta ha'e ramo guáicha tymba oñemuñáva, ha ho'a potáva yvy kuápe térã ñuhãme.
Pe okañýva tymba jukahágui ho'áta yvy kuápe, pe osẽva yvy kuágui ho'áta ñuhãme, che arútagui Moab rehe iñenupã ára.” Che, opa mba'e Jára, upéicha ha'e.
“Oĩ okañývo ikangypáva Hesbónpe ohekáva oñemo'ã. Hesbón katu, mburuvicha Sihón táva guasu, okaipa hína ha pe tata ojererova ha ohapypa Moab yvytykuéra ha umi opu'ãháre oikóva yvy yvate.
Cháke, Moab! Quemós retã, oikopáma nde hegui! Nde ra'y ha nde rajykuéra ojereraha ipokuapy!
Ipahápe katu amoambue jeýta Moab rekove. Che, opa mba'e Jára, upéicha ha'e.” Kóva hína upe Moab rehe he'ikáva Ñandejára.
Amonítakuérape he'i péicha Ñandejára:Ndaita'ýrai mba'e piko Israel?Ndoguerekói pikoimba'ekue oheja haguãme?Mba'ére Milcómpe opyta Gadha upepegua oiko itávakuérape?
Che, opa mba'e Jára, katu ha'e: “Oguahẽta ára ahendukatahápe táva Rabá, Amón guápe sapukái ñorãirõ megua. Oikóta chugui tapere ha itávakuéra okaipáta. Upérõ Israel oñemomba'e jeýta itávakuérare. Che, opa mba'e Jára, upéicha ha'e.
“Ne pyahẽke Hesbón, Ai niko oñehundíma! Pejahe'óke kuñakuéra Rabagua! Pemonde ao hũ. Pejepyti'a nupã! Peñani itarova vaicha. Peikutupa pende retépe! Pene tupã Milcom niko ojereraha tetã mombyrýpe, ipa'i ha huvicha guasukuérareve.
Maerã piko rejererovu nde pokatúre? Upévako opáma. Anive ne tĩ pu'ã. Rejerovia umi mba'eta rembyatyva'ekuére ha ere: ‘Máva piko ondyrýta che rehe?’
Che katu opa guio amondóta nde rehe kyhyjerã. Che, opa mba'e Jára, upéicha ha'e. Peteĩ-teĩ peẽva pesẽta pekañy opa gotyo rei, ha ndaipórimo'ãi pene mbyaty jeyva'erã.
Upéinte amoambuéta amoníta rekove. Che, opa mba'e Jára, upéicha ha'e.”
Ñandejára ipu'akapáva he'i Edom peguarã: “Ndaiporivéi piko mba'e kuaa Temánpe? Ndoikuaavéi piko mba'épa ojapóta iñarandúva? Ojeharu piko chuguikuéra iñarandu?
Peẽ Dedangua, pesẽ Pya'éke, tapeho pekañy! Ahundítagui Esaú retã. Oguahẽma ára ainupã haguã chupe.
Parral'a oñemono'õ ramo, ojeheja jepi apesã mbovymi. Pyharekue oguahẽ ramo mondahakuéra, oikotevẽvante ogueraha.
Che katu Esaú retãme mba'eve'ỹre aheja, ajuhu ikañyhanguéra ha ndaikatu véima okañy. Ita'ýra, igénte ha hóga ykereguakuéra oñehundipa. Ndopytái avave he'i haguã:
‘Eheja chéve ne tyre'ỹnguéra, che umívare añangarekóta. Ne kuñakuéra iména manóva ikatu che rehe ojerovia.’”
Péicha he'ígui Ñandejára: Umi ndoje'éiva'ekue hoy'u haguã pe mbayrúgui, hoy'uva'erãva'ekue, ha piko nde repytáta rey'u'ỹre? Nahániri rey'úta avei.
Che, opa mba'e Jára, ame'ẽ che ñe'ẽ che jehe voi: Táva Bosrágui oikóta yvy ojeiko'ỹha, ha opytáta itapere, jeharu ha ñemotĩndy rechaukaha ramo ha umi táva ambuégui oikóta tapere opa árape guarã.”
Oguahẽ chéve marandu Ñandejáragui oúva: peteĩ ñe'ẽ rerahaha oguerosapukái tetãnguéra apytépe: Peñembyaty pendyry haguã Edom rehe! Peñembosako'i ñorãirõrã!
Ajapóta nde hegui pe michĩvéva tetãnguéra apytépe, upe ojeapo'ivéva hapichakuéra apytépe.
Ndenteségui tuichaite rejavy. Reporomboryryipava'ekue. Reiko itakua pa'ũme, nde pojáivo umi yvyty ru'ãre. Rejehaitypo yvateve ramo jepe taguato gavilángui, upégui che romboguejýta. Che, opa mba'e Jára, upéicha ha'e.
“Edom oñehundi paitétagui, oporomongyhyjetereíta. Opa upe rupi ohasáva tuicha oñemondýita, ohechávo mba'eichaite pevépa oñenupã.
Opytáta niko Sodoma, Gomorra ha távakuéra ijykére guáicha oñehundi ramo guare. Avave ndoikomo'ãvéi upépe ohasakuévonte jepe. Che, opa mba'e Jára, upéicha ha'e.
Ajúta oñemo'ã'ỹhágui, leóncha Jordán rembe'y javoráigui osẽva ha ojepoíva umi ñu rovyũ rupi. Amosẽta upégui Edom guápe ha amoĩta oisãmbyhy haguã upe che aiporavóva. Máva piko ikatúta che rehe oñembojoja? Máva piko ikatúta che rehe oñemoĩ? Mba'eichagua ovecha rerekua piko ikatúta che mbohovái?
Pehendúke upe che, opa mba'e Jára, ambojýva hína che akãme vairã Edom rehe, umi mba'e Temán guáre ajapótava: Umi ijovecha ra'y michĩvéva jepe ojereraháta ha umi iñu oñembyaipáta.
Edom ho'ávo hyapu hatãetereítagui yvy oryryipáta. Osapukái hatãta ojerurévo pytyvõ ha isapukái oñehendúta Mar Rojo peve.
Hese ija'e'ỹva ojepoíta Bosrá rehe taguatóicha pepo jepysópe, ha upe árape Edom ñorãirõhára oryrýita kuña imemby pota vaicha.”
Damasco peguarã: “Távakuéra Hamat ha Arpad otĩ, oguahẽ haguére chupekuéra marandu vai. Okyhyjeterei hikuái, ndojuhúi py'a guapy.
Damasco ikangypa ha okañyséma. Oñemomba'e hese kyhyje guasu, py'a tarova ha mba'asy kuña imemby pota vaicha.
Upe táva herakuã mombyrýva, pe táva rory, opyta avave'ỹre.
Upe árape opytáta imitã rusukuéra ojepyso umi hasaha rupi, ha opa iñorãirõhára omanóta. Che, opa mba'e Jára, upéicha ha'e.
Ajatapýta Damasco tápiakuérare, ha pe tata ombokusuguéta Ben-Hadad róga guasu.”
Quedar ha Hasor retãnguérape ho'áva Babilonia ruvicha guasu Nabucodonosor pópe: ‘Néike! Pendyrýke Quedar rehe! Pehundi upe ñemoñare kuarahy resẽ gotyogua!
Peñemomba'e hekoha ha ijovechakuérare, ivakapi ha opa hembiporúre. Peipe'a chugui ikaméllo ha pesapukái chupekuéra: ‘Kyhyje guasu opa rupi oĩ!’
Pesẽ pya'e pepoi pýgui, peẽ Hasorgua! Tapeho pekañy! Che, opa mba'e Jára, upéicha ha'e. Babilonia ruvicha guasu Nabucodonosor ombojýma iñakãme upe ojapótava pende rehe.
Che, opa mba'e Jára, ha'e chupekuéra: Néike! Pendyrýke umi tetãgua rehe oikóva py'a guapýpe ha mba'eve okyhyje'ỹre, na hokẽi, na imbotyhái ha oiko ha'e añoite!
Pemonda ikaméllo ha opa imymbakuéra! Amosarambíta opa rupi rei umi ojesyva rague'óvape. Opa guio aitýta hi'ári ivaíva. Che, opa mba'e Jára, upéicha ha'e.
Hasor ha'éta opa árape guarã aguara guasu saite rekoha. Avave ndoikomo'ãvéi upépe ohasakuévonte jepe.”
Sedequías oñepyrũrõ guare oisãmbyhy Judápe, Ñandejára he'i Jeremíaspe Elam rehe:
“Che, opa mba'e Jára che pu'akapáva, ha'e: Amopẽmbáta Elam hu'y, upéva hembiporu oiporuvéva ñorãirõme.
Arúta yvytu ko'ã tetãgua rehe irundyve henda guio, isarambi haguã opa rupi, ndaiporivéi peve tetã oguahẽ'ỹháme upégui okañýva.
Amboryrýita Elam hese ija'e'ỹetéva renondépe, hese ivaíva amondóta, amyendýta che pochy hese, ha amondóta hese ñorãirõ ahundiete peve chupe. Che, opa mba'e Jára, upéicha ha'e.
Che guapyha Elámpe amoĩta, ha ajukaukáta huvicha guasukuéra ha ambue huvichakuérape. Che, opa mba'e Jára, upéicha ha'e.
Upéi katu amoambuéta Elamgua rekove. Che, opa mba'e Jára, upéicha ha'e.”
Caldéo retã Babilonia rehe he'ikáva Ñandejára maranduhára Jeremías rupi.
“Pemomarandu kóva, peikuaauka tetãnguéra apytépe. Pemopu'ã mba'e rechaukaha. Ani peñomi mba'eve. Peje: ‘Babilonia ho'a! Itupã Bel opyta toryjárõ, tupã Marduc okyhyjeterei! Ita'ãnga, itupã gua'ukuéra, opyta toryjárõ ha okyhyjeterei!’
Yvate gotyogui ou hína chupe peteĩ tetã ojapótava hetãgui yvy ojeiko'ỹha. Avaveichagua, taha'e yvypóra térã mymba ndoikomo'ãvéi upépe, opavave niko okañýta ohóvo upégui.”
Ñandejára he'i: “Umiha árape Israel ha Judagua hasẽta oúvo che, Tupã Ijára, rekávo.
Oporandúta hikuái Sión rape rehe ha upe gotyo ohóta, he'ívo: ‘Jaha Ñandejára rendápe ha jajapo hendive ñe'ẽ me'ẽ opa árape guarã.’
Che retãgua ha'eva'ekue ovecha kañy mbyréicha, oñesãmbyhy vaíva. Ijovecha rerekuakuéra, oheja okañy ka'aguy rupi. Oho peteĩ ka'aguýgui ambuépe ha hesarái ikorágui.
Hese ija'e'ỹva, otopávo hesekuéra, ho'úva ha he'i hikuái: ‘Ndorojapói ivaíva, ha'ekuéra ojapo haguére ivaíva Ñandejára renondépe, ha'éva ikora oiko haguépe kyhyje'ỹre, itúvakuéra ypykue jeroviaha.’
Pesẽ Pya'éke caldéo retã Babilóniagui! Pesẽ ovecha renondépe isãmbyhyháraicha!
Amokyre'ỹta yvate gotyogua tetã mbarete atýpe ondyry haguã oñondivepa Babilóniare. Oñemoĩta ojoykére ha oñemomba'éta hese. Umíva kuimba'e katupyry ñorãirõme. Opoírõ ihu'ýgui ndojavýi voi.
Oipe'áta caldéogui opa mba'e oguerekóva, oipe'áta chuguikuéra henyhẽ meve. Che, opa mba'e Jára, upéicha ha'e.
Peẽ caldéokuéra pemondava'ekue che retã guápe, pende rorýke ha pejapo vy'a guasu! Pende saraki vaka ra'ýicha ñúme! Pende ayvu kavajúicha!
Pene retã tee katu ojejaho'íta ñemotĩme. Ha'éta tetã ojeapo'ivéva, yvy perõ avave oiko'ỹha.
Che pochýtagui ha pohejáta avave'ỹre, yvy ojeiko'ỹeteha oikóta nde hegui. Opa upe rupi ohasáva opytáta ijurujái ohechávo mba'eichaitépa oñenupã.
Peñemohendáke, hu'y poiha, pemongoráke Babilonia! Pepoíke hese opa pende hu'y. Ojapo haguére ivaíva che rehe, opa mba'e Jára!
Pehendukáke opa guio ñorãirõ sapukái! Babilonia oñeme'ẽma! Ho'áma hóga yvate, yvýre ojeitýma ikorapy yvatekuéra! Péicha che añemyengovia: peñemyengovia katu hese! Pejapo hese upe ha'e ojapova'ekue!
Ani peheja Babilóniape avave oñemitỹ térã omono'õ haguã temitỹngue. Ohechávo ñorãirõ ohundipáva opa mba'e, umi mombyrygua oho jeýta hetãme, peteĩ-teĩ okañýta ijyvýpe.”
“Israel ojogua ovecha kañy mbyre omuñávape león. Tenondete ho'u chupe Asiria ruvicha guasu, upéi Babilonia ruvicha guasu Nabucodonosor oñapi'ũ ikãnguekue.
Upévare che, Tupã Israel Jára che pu'akapáva, ha'e: Ainupãta Babilonia ruvicha guasu ha hetãme, ajapo haguéicha Asiria ruvicha guasúre.
Amokyre'ỹta Israel guápe oho jey haguã hetãme, ha ovecháicha oguereko jeýta heta hembi'urã yvytykuéra Carmelo, Basán, Efraín ha Galaad guápe.
Che, opa mba'e Jára, upéicha ha'e. Umiha árape Israel ha Judá ipotĩta hembiapo vaikuégui, che aheja reítagui umi ahejava'ekuépe oikove.
“Pendyry Merataim ha Pecodgua rehe! Pemuña chupekuéra pehundipaite peve! Pejapóke opa mba'e ha'éva peẽme! Che, opa mba'e Jára, ha'e ojejapo haguã.”
Pe tetãme oñehendu ñorãirõ ryapu, ñehundi guasu rehegua.
Babilonia opa tetãnguéra mbotaha, opẽ ha oñemyangu'i! Tuichaite piko oñemondýi tetãnguéra ohechávo pe Babilóniape ojehuva'ekue!
Nde voi Babilonia remoĩva'ekue ñuhã nde jupe, ha reimo'ã'ỹhágui re'a pype. Repyta jejokuapy ha ñembotypy reñemoĩ haguére nde Jára rehe.
Ñandejára oipe'a pe koty rokẽ oñeñongatuhápe ihu'ykuéra ha oguenohẽ ipochy rehegua hu'y, Ñandejára ipu'akapáva niko oguereko upe ojapova'erã caldéo retãme.
Pendyry hese opa guio! Peipe'a itrígo ñongatuha rokẽ! Pembyaty opavavépe ha pehundi! Aníke opyta avave ojejuka'ỹre!
Pejuka opa ikuimba'e oñoirãirõva, pemondo ojejuka haguãme! Aichejáranga umíva! Oguahẽma chupekuéra hi'ára, iñenupã ára!
(Okañyva'ekue Babilóniagui oguahẽ Siónpe omombe'úvo mba'éicha Tupã Ñandejára omyengovia Babilóniape upe ojapova'ekue itupaóre.)
“Pehenói opa hu'y poihápe ondyry haguã Babilóniare! Peñemohenda pe táva jerére ani haguã okañy avave! Pemyengovia chupe, hembiapokue ojerureháicha! Pejapo hese upe ha'e ojapova'ekue avei! Itĩ atã haguére che ndive, Tupã Israel Jára Imarangatúva ndive.
Upévare imitã rusukuéra ho'áta omano umi hasaha rupi ha opa ikuimba'e ñorãirõva omanóta upe árape. Che, opa mba'e Jára, upéicha ha'e.”
Ñandejára ipu'akapáva he'i: “Tetã tĩ pu'ã, che añemoĩ nde rehe. Oguahẽma nde ára, reñenupã haguã ára.
Tetã tĩ pu'ã, reñepysãnga ha re'áta, ha ndaipóri ne mopu'ãva'erã. Ahapýta opa nde távakuéra, ha pe tata ohundíta opa nde jerekuévo.”
Ñandejára ipu'akapáva he'i: Israel ha Judagua ojejopy vai hína. Hesekuéra ija'e'ỹva oguereko iñapytĩmby ha ndopoiséi chuguikuéra.
Imosãsohára katu ipyapy mbarete ha héra opa mba'e Jára ipu'akapáva. Ha'e ojapóta upe heko jojáva: oguerúta py'a guapy tetãme ha kyhyje Babilonia guápe.”
Ñandejára he'i: “Ñorãirõ toguahẽ Babilonia ha hetã guápe! Huvicha ha ikarai arandukuérape!
Ñorãirõ imba'e ñemi kuaahárape: ta itarovapa hikuái!
Ñorãirõ ikuimba'ekuéra oñorãirõvape: toryryipa kyhyjégui! Ñorãirõ ikavaju ha ikárrokuérape! Ñorãirõ kuimba'ekuéra jehepy me'ẽre oñorãirõvape: tojoguapa hikuái kuñáme! Ñorãirõ imba'e repyetápe: toñemondapa chuguikuéra!
Ñorãirõ hi'ysyrykuérape: tahypa chuguikuéra! Babilonia niko peteĩ tetã oĩháme tupã gua'u ivaietereíva, ha upévare itavyraipa hikuái.
Upévare Babilóniape ojaitypóta mbarakaja saite ha aguara guasu saite, ha upépe oikóta ñandu guasu. Ndojeikomo'ãvéi upépe araka'eve.
Opytáta niko Sodoma, Gomorra ha távakuéra ijerére guáicha, oñehundi ramo guare. Avave ndoikomo'ãvéi upépe ohasa kuévonte jepe. Che, opa mba'e Jára, upéicha ha'e.
Yvate gotyo mombyrýgui peteĩ tetã ipokatúva ha heta mburuvicha guasu oñembosako'i ou haguã.
Kyse yvuku ha hu'y ipópe, iñarõ ha ndoikuaái poriahurereko, isapukái hyapu yguasu sununúicha ha ou kavaju ári. Oĩma oñorãirõ haguãicha Babilonia ndive.
Babilonia ruvicha guasu oikuaávo upéva, kyhyjégui ijapa, ipy'a tarova ha hasy kuña imemby pota vaicha.
Ajúta oñeimo'ã'ỹhágui, leóncha osẽva Jordán rembe'y javoráigui ha ojepoíva umi ñu rovyũ rupi. Amosẽta upégui Babilonia guápe ha amoĩta oisãmbyhy haguã upe che aiporavóva. Máva piko ikatúta che rehe oñembojoja? Máva piko ikatúta che rehe oñemoĩ? Mba'eichagua ovecha rerekua piko ikatúta che mbohovái?
Ehendu upe che, opa mba'e Jára, ambojyva'ekue che akãme vairã Babilóniare. Upe che ha'eva'ekue oikotaha caldéo retãre: Umi ovecha ra'y michĩvéva jepe ojereraháta ha iñunguéra oñembyaipáta.
Babilonia ho'ávo hyapu hatãetereítagui, yvy oryryipáta ha isapukáikuéra oñehendúta opa tetã rupi.”
Peteĩ tetã Us héravape, oikova'ekue peteĩ karai hérava Job, imarangatu ha ijohéi pyréva, ojapóva opa ára Tupã rembipota ha oñeha'ãva ani haguã ojapótei mba'eve ivaíva.
Job ita'ýra 7 ha mbohapy itajýra
ha oguereko 7.000 ovecha, 3.000 kaméllo, 1.000 guéi ha 500 vúrro kuña. Ha hembiguái hetava'ekue avei. Ha'e upe imba'e retaveva'ekue yvy kuarahy resẽ gotyo guápe.
Job ra'ykuéra ojepokuaámi ojapo karu guasu peteĩ-teĩva rógape ija vove, ha ojeruréva katuete heindykuéra mbohapýpe ou haguã.
Karu guasu opávo, Job ohenóimi ta'ýrakuérape, ha ko'ẽ mboyve oikuave'ẽ mymbahapy peteĩ-teĩvare omopotĩ haguã chupekuéra hembiapo vaikuégui. Ha upéicha ha'e ojapómi sapy'a rei oimérõ guarã umi ta'ýra iñangaipa ra'e térã ojahéi Tupãre ipy'apýpe.
Peteĩ oguahẽha árape hína Ñandejára renondépe hembiguáikuéra, oguahẽ avei ijapytépekuéra Tupã rembiguái oporomombe'úva.
Ñandejára oporandu chupe: —Mamóguipa reju. Ha upe Tupã rembiguái oporomombe'úva he'i: —Aiko kuri ápe ha pépe yvy tuichakue.
Aipórõ he'i chupe Ñandejára: —Rehechápa che rembiguái Jóbpe? Yvy tuichakue ndaipóri ha'eichagua imarangatu ha ijohéi pyréva, ha oñeha'ãva ani haguã ojapo ivaíva.
Ha Tupã rembiguái oporomombe'úva ombohovái chupe:
—Ndareíri niko ndéve iñe'ẽ rendu opa ára. Nderehejái avavépe opoko hese, hogaguáre ha umi mba'e reta oguerekóvare. Nde rehovasa opa mba'e ojapóva, ha ha'e niko hína pe hymba hetavéva tetã tuichakue.
Eipe'amíntena chugui opaite mba'e oguerekóva ha rehecháta mba'éichapa ojahéi nde rehe.
Ñandejára he'i Tupã rembiguái oporomombe'úvape: —Ha iporã. Ejapo ejaposéva umi mba'e Job oguerekóvagui, hesénte ani repoko. Upépe Tupã rembiguái oporomombe'úva osẽ oho.
Peteĩ árape, ta'ýra ha tajýrakuéra ojapo jave peteĩ karu guasu, tyke'ýra rógape,
peteĩ karia'y oguahẽ Job rógape ha he'i chupe: —Rojoka hína yvy umi guéi reheve, umi vúrro okaru aja pe aguĩha rupi,
peichahágui oguahẽ umi sabéo, omondapa tymbakuéra ha ojuka kysépe opavavépe. Che añoite apyta aju haguã romomarandu.
Oñe'ẽmbamívo upe karia'y, oguahẽ ambue he'íva: —Aratiri ho'a ha ojukapaite ovecha ha iñangarekohakuérape. Che añoite apyta ha aju romomarandúvo.
Oñe'ẽmba upe karia'y ha oguahẽ ambue he'íva: —Mbohapy atýra caldéo osẽ oréve, omondapa ore hegui kaméllokuéra ha ojuka opavavépe. Che añoite akañy ha aju romomarandu.
Oñe'ẽmbamívo ko karia'y oguahẽ ambue he'íva: Nde ra'y ha nde rajykuéra ojapo jave peteĩ karu guasu pe nde ra'y ypykue rógape,
ou sapy'a yvytu ratã yvy ojeiko'ỹha guio ha oity hi'árikuéra pe óga. Omanombaite hikuái. Che añoite apyta aju haguã romomarandu.
Upépe Job opu'ã oñembyasy tuichaite, omondoro ijao, oñemyakã perõ, ojeity yvýre,
ha he'i: —Opívo ajuva'ekue ko yvy ári ha opívo asẽ jeýne chugui. Ñandejára ome'ẽmba chéve, ha Ñandejára oipe'apa jey che hegui. Toñemomba'e guasu Ñandejára réra!
Ha upéicha, Job ndojapói ivaíva ha noñe'ẽ vaíri Tupã rehe.
Oguahẽ jey ára oñembojaha Ñandejára renondépe umi Tupã rembiguái ha ijapytépekuéra ou upe oporomombe'úva.
Ñandejára oporandu chupe: —Mamóguipa reju? Ha Tupã rembiguái oporomombe'úva he'i chupe: —Aiko kuri ápe ha pépe yvy tuichakue.
Upépe Ñandejára oporandu chupe: —Rehecha piko che rembiguái Jóbpe? Yvy tuichakue ndaipóri ha'eichagua, imarangatu ha ijohéi pyréva ha oñeha'ãva ani haguã ojapo ivaíva. Ha, nde rupi, aitýrõ jepe hese teko asy, ha'e ndojeíri heko potĩgui.Ha Tupã rembiguái oporomombe'úva ombohovái Tupãme: —Nderepokói aja hese, opa mba'e oĩ porã. Yvypóra oĩ ome'ẽ haguãicha oimeraẽ mba'e oikove haguã rehehápe.
Repoko ramo hese katu ha rehecháne mba'éichapa ojahéi nde rehe.
Tupã he'i aipórõ upe tembiguáipe: Néi, ejapo hese rejaposéva, nderepokói guive hekovére.
Ha Tupã rembiguái oporomombe'úva osẽ Ñandejára renondégui ha omyenyhẽ Jóbpe kuru vaígui ipy guive iñakã meve.
Aipórõ Job oho oguapy peteĩ yty atýpe ha oñehe'ỹi peteĩ kambuchi jekakuépe.
Hembireko katu he'i chupe: —Ne marangatútantepa reikóvo. Ejahéi Tupã rehe ha emano!
Job ombohovái chupe: —Nde kuña, ani ere výro rei! Javy'árõ Ñandejára ome'ẽ jave ñandéve iporãva, mba'égui ndajavy'amo'ãi ome'ẽrõ ivaíva? Ha upéicha Job, iñe'ẽmente jepe, ndojapói ivaíva.
Job oguereko mbohapy Iñirũ ohayhúva chupe: Elifaz, Temán pegua, Bildad Súah pegua, ha Sofar Naamat pegua. Oikuaávo hikuái mba'e vaieta ojehúva Jóbpe, oñemoĩ hikuái peteĩ ñe'ẽme oñandu ha omoirũ haguã chupe hemimbyasýpe.
Mombyry guive ohecha hikuái Jóbpe, haimete ndoikuaái chupe ha oñemoĩ osapukái ha hasẽ joa. Ñembyasýgui avei omondoro hikuái ijaokuéra ha omoĩ yvy iñakãre ha hasẽ joa.
Upéi oguapy hikuái hendive yvýpe ha 7 ára ha pyhare pukukue oĩ hendive, he'i'ỹre mba'eve, oikuaágui tuichaitereiha Job remimbyasy.
Esapukái, Job, ñahenduavápa ne mbohovái.Mavaite Tupã rembiguáipeparehenóita?
Py'aro niko ojuka ivýrovape, ha py'arasy hovatavývape.
Ivýrovape ahecháva oñepyrũ oñakã rapu'ã, ha pya'eténte hóga oñehundi jey.
Ta'ýrakuérape ndaipóri oipytyvõva, ha oñembojovakehápe ndaipóri hesekuéra oñe'ẽva.
Ivýrova remitỹnguéra, iñembyahýiva ho'upa, ñuatĩ pa'ũgui jepe oipe'a, ha umi imba'e potáva hi'ãho oguerekóvare.
Mba'e vai nosẽi yvýgui, jehasa asy ndayvy peguái,
yvypóra guinte voi osẽ jehasa asy, osẽháicha tatapỹigui tata piriri oveve.
Che ne rendaguépe, Tupã gotyo añembojeréne ha añemoĩne ipópe,
hetaite mba'e rechapyrã niko ha'e ojapo ikatu'ỹva ojekuaa!
Ha'e ombou ama ha omyakỹ ñu,
heko mirĩvape ohupi ha umi oñembyasývape ombojerovia,
ha'e omoñuhã umi oporomoñuhãsévape, ha nosẽi chupekuéra mba'eve.
Ha'e omoñuhã ikatupyrývape jepe ha ombyai hembiapokuéra,
araitépe ha'ekuéra opovyvy, ojejaho'i pytũme pyharépe ramo guáicha!
Imboriahu ha ojejopývape Tupã omo'ã iñañávagui,
ikangývape guarã, ha'e jeroviaha, heko añávape ha'e ojuru mboty!
Ovy'aiteva'erãpa yvypóra Tupã oja'óva, ani rembotovétei nde ja'o ramo upe ipu'akapáva.
Nde kutu ramo Tupã ne mongueráne, ne nupã ramo ipópe ne mombytu'úne.
Jey-jey nde pe'áne ivaihágui ha ivaíva ndohejái chéne nde aho'i.
Ñembyahýi ára jave ndohejái chéne remano, ha ñorãirõ guasuhápe ne mo'ãne kyse pukúgui.
Ikũ rãimbévagui nde pe'áne, ha nderekyhyjéi chéne oguahẽ vove ivaíva.
Repukáne ñembyahýire ha opaichagua ivaívare, ha nderekyhyjéi chéne tymba ñarõgui.
Reñemitỹháme nandeitatýi chéne ha tymba ñarõ nde rayhúne.
Nde róga henyhẽne mba'etágui ha reipapávo ne rymba rejuhupáne katuete.
Ne ñemoñare hetáne, ñúme kapi'ipe oĩháicha.
Reguahẽne nde tyvýpe ne mbarete reheve, ku avati apesã ajúicha.
Opa mba'e ohasáva ohechauka upeichaha; ehendu kóva ha ehecha kuaa ndete.
Yvypóra rekove ko yvy áriñorãirõhára rekovéicha,ojogua hepýre omba'apóvape,
tembiguái hi'ãhóva kuarahy'ãre, mba'apohára oha'arõ asýva hembiapo repy.
Are ahasa jeroviave'ỹme ha heta pyhare ñembyasýpe.
Añeno ha pyhare ndohasavéi, che kane'õ ajere hague ko'ẽmba peve, ha ha'e: “Araka'e piko apu'ãne”?
Che rete rehe ichipa kuru vai ha yso, ha pe che pire ojeka ha ipeupa.
Che rekove osyry pya'eterei ñambovyvy ramo guáicha ha opa inimbo, mba'eve naha'arõvéi.
Ne mandu'ána, Tupã, che rekove peteĩ ãhominteha ha araka'evéma ndavy'avéiva'erãha.
Avave ndacherechavéimava'erã, rema'ẽvo che rehe ndacherecha mo'ãvéima, amanóma haguére.
Pe yvyguýpe oguejýva ndojevyvéi upégui ha'ete arai ohasa ha isarambíva,
ha'e ndoho véima hógape ha hogaguakuéra chupe ndohechavéi.
Upévare ndaikatúiva akirirĩ. Py'aro ha ñembyasy arohasáva ahendukáta.
Che piko tymba ñarõ yguasu pegua mba'e ajeve ramo, Tupã, remoĩ che jopyharã?
Aimo'ã ramo, tupápe ajuhutaha pytu'u, ha ivevyivetaha che ñembyasy ake ramo
remyenyhẽ che kéra kyhyjégui; kerasy vaípe che mondýi!
Che juvy mba'e ramo iporãvéta. Amanoseve aisu'u rangue ko tekove araháva.
Ndachepu'akavéima che. Ndaikovese véima. Che rejána Che rekove niko peteĩ ãhóicha.
Mba'e piko ko yvypóra remomba'e guasueteíva? Mba'érepa rejepy'apy hese?
Mba'ére piko reime tei hi'ári, rehechase ojapóva manterei?
Araka'e piko rerováta che hegui pe nde resa, ha che reja añendy mokõnte jepe?
Che rembiapo vai rire, mba'épepa rombyai? Nde, yvypóra ñangarekohára, mba'érepa nde hu'y repoi che rehe? Ndéve guarãpa che pohýi mba'e?
Ndaikatúipa che reko ky'a remopotĩ? Ndaikatúipa reheja rei chéve che rembiapo vaikue? Ko'ẽrontema yvýpe ajepysóne, che rekáne, ha naimevéi chéne.
Che kueráima rekovégui!Ko che py'ambúpeajoráta che py'a,ha añohẽta tosyry che ñembyasy.
Há Tupã! Anínati ere che ky'aha. Eremi angána chéve mba'érepa rejahéi che rehe.
Ndete niko che apohare, aipórõpa iporã ndéve guarã che nupã, rejahéi che rehe ha reipytyvõ iñuhã apópe umi che rayhu'ỹvape?
Rehecha nga'u piko opa mba'e yvypóra ohechaháicha?
Mbyky nga'u piko nde rekove yvypóra rekovéicha?
Mba'eha piko reikóva reheka mba'épepa ajavy ha che rembiapo vai,
Reikuaa ramo jepe che potĩha ha avave ndaikatuiha nde poguýgui che pe'a?
Ndete nde po rupi che apova'ekue ha ágã che rundise!
Ne mandu'áke che apo hague ñai'ũgui, rejapo jeýta piko che hegui yvytĩmbo?
Rejapo niko che rete ojejapoháicha kesu hypy'ávo pe kamby.
Che mboho'o ha che mbyape, rembojoapy che rajygue ha che kãngue.
Che moingove ha che rayhu, reñangareko che rehe ha reheja aikove.
Ha ágã péina ahecha amo nde py'a mbytépe oime ra'e peteĩ ne rembipota ñemi.
Remaña ra'e che rehe che rembiapo vaírõ guarã ikatu haguã upévare che nupã.
Che ramo mba'e vai apoha, añehundíma. Che potĩ ramo katu, ndaipóri avy'a haguã, che rerekógui yvýre, jepy'apýpe.
Añakã rapu'ã ramo katu, nde, jaguaretéicha che muña ha mba'e rechapyrã jepe rejapo che mbyai haguã.
Rereko mante voi che rehe oñe'ẽ vaíva, nde pochy pochyve ko'ẽre, umi ñorãirõháraicha rejeity jey-jey che rehe.
Maerã piko reheja ra'e aju ko yvy ári? Amanova'erã mo'ã che recha mboyve avave.
Che sy ryégui ahasámo ra'e yvy guýpe, aikove'ỹrõ guáicha voi.
Mbyky niko che rekove, ehejána taiko py'a guapýpe! Che rejána tavy'ami,
aha mboyve ajuve'ỹ haguã iñypytũháme opa ára,
opamahápe py'a guapy, mba'e rendy jepe ojoguahápe iñypytũvape.
Opaite ko'a mba'eche resa rupi ahecha,che apysa rupi ahendu.
Umi peẽ peikuaáva che aikuaa avei, mba'evépe nachemichĩvéi pende hegui.
Upévare añe'ẽseve Tupã ndive, añemongetaseve upe Ipu'akapáva ndive.
Peẽ pejaho'i añetegua japúpe, peẽ niko pohãnohára omonguera'ỹva avavépe.
Pekirirĩ ramo, ikatu mba'eva'erã pehasa iñarandúva ramo.
Pejapysaka porã ha pehendumi ha'e aja ko che remiandu.
Peimo'ã piko peẽ pemomba'e guasuha Tupãme pende japúpe, ha pejapo ha'e oipotáva pene ñe'ẽ reípe?
Peẽ peñemoĩ ijykére ha pemomba'ese hembipota,
Ha mba'e piko ojehúne Tupã oipyguara ramo pende rekovépe? Ikatúnepa pembotavy chupe pembotavyháicha yvypórape?
Tova mokõime peñemoĩ ramo ijykére, ha'e pende ja'o vaipaiténe.
Tupã pokatu pene mondýine, ha pene mongyhyjéne.
Opa pejéva, yvytĩmbo rei, pende jurúgui osẽva tuju rei.
Ha ágã, pekirirĩ. Añe'ẽta che, toiko oikóva!
Che rekove jepe ame'ẽne, aha'ãmbaitéta opáicha.
Che juka ramo jepe ajepytasóne, ha'e haguã chupe hovápe nacherembiapovairiha.
Ikatu mba'eva'erãko asẽ jejopy vaígui, hembiapo vaíva niko noguahẽiva henondépe.
Aipórõ pejapysaka ha pehendu porã ñe'ẽ ambohysýitava peẽme.
Aime añe'ẽ haguãicha che jehe ha aikuaa ha'étaha pe añetegua.
Oimérõ ikatúva che rechauka ikuãme, akirirĩne ha amano.
Aipotamínte, Tupã, mokõi mba'e reme'ẽ chéve, ha nakañýi chéne nde hegui.
Anivémana che nupã, anive che mongyhyje.
Tupã, eñe'ẽna nde ha upéi che, ỹrõ katu ta ñe'ẽ che raẽ.
Ehechaukána chéve umi ajavy hague, ha mba'e-mba'épa che angaipa.
Mba'ére piko rekañy che hegui? Nde rayhu'ỹha nga'u piko che?
Che niko yvyra rogue yvytúre, mba'ére piko che rundise? Kapi'i rovirukuénte niko che, mba'ére piko reiko che rapykuéri?
Ñe'ẽ iróva remopu'ã che rehe; rehekýi chéve che mba'e avykue che mitã rusúpe guare.
Yvyrakuápe remoinge che py, rema'ẽ opa ajapóvare, ha rejepovyvy che pyporére.
Upéva akukuipa ahávo, yvyra tujukuéicha, ku ao yso ho'upava'ekuéicha.
Ore yvypóraore rekove mbykyha ore renyhẽ jepy'apýgui,
Yvotýicha rojera ha upe rire ore piru, rohasa ha ropa rei kuarahy'ãicha.
Ha péicha guáre piko reñemoĩ ha rembojovakese chupe?
Ndaipóri chéne oguenohẽva mba'e potĩ mba'e ky'águi.
Nde hína upe eréva araka'e pevépa oikovéta yvypóra, ha upégui ndaikatu véima ohasa,
upévare erována nde resa chugui ha eheja py'a guapýpe. Eheja toikove torýpe oikoháicha omba'apóva.
Ñaikytĩ ramo yvyra ikatu hoky jey ha ipyahu pyahuve opa ára,
itujámarõ jepe ha ituju pe yvýre,
y oñandúvo hoky jeýne, ha yvyra pyahúicha opu'ãne.
Yvypóra katu omano ha opa ha omano rire mamópa oho?
Yguasu otĩmbopáne ha ysyrykuéra hypáne,
ha oĩ aja yvága, yvypóra nopu'ãi chéne yvyguýgui, okehágui ndopáy chéne.
Tamora'e che mokañy omanóva apytépe, nde pochy jera peve, ha remoĩmi ára ne mandu'a haguã che rehe.
Oime ramo omanóva, oikove jeýne? Aikove pukukue aha'arõne, opi peve che remimbyasy.
Che renóine nde ha che rohendúne, ha revy'áne che rechávo, nde niko che Apohare.
Tesápe che rereko ko'ágã mamo aikoha rupi, ha che renóimarõ katu anichevémane rehecha che rembiapo vaikueta.
Nde resaráine avykuégui ha che rembiapo vaikuégui che mopotĩne.
Umi yvyty jepe ho'áva, ha ita guasu ova hendágui.
Y omomichĩháicha ita, ha ama ogueraha yvy, péicha nde rejokopáva yvypóra remira'arõ.
Reity chupe opa árape guarãma, remosẽ ijyvýgui ha iñepãmba ohóvo.
Ta'ýrakuéra oñembojerovia ramo ha'e ndoikuaái; ho'a vai ramo chupekuéra ha'e ndohecha kuaái,
hete rasyha mante oñandu, vy'a'ỹme mante oiko.
Ndachepytuvéi hínaapytávo,che rekove oguahẽ hu'ãmeche ra'arõma yvykua.
Oñembohorýva mante ijaty che rehe, ára ha pyhare che ja'o joa.
Nde niko, Tupã, ikatuva'erã reñe'ẽmi che rehe, mávapa nde'ỹ ramo ikatúne?
Nde remoypytũ iñakãnguéra, anína reheja ipu'aka che rehe.
Oime ome'ẽva hepýre hayhuhápe, ha umíva ra'ykuéra iñembyahýine.
Reheja piko maymáva oñe'ẽ vai che rehe ha ondyvu che rováre?
Ñembyasy omoypytũ che resakuéra, ta'ãngamíntema che rete.
Umi imarangatúva che rechávo oñemondýi, ipochy ha iñañávarõ che apo.
He'i meme ijehekuéra iporãha, ipokuéraje ipotĩ.
Pejumína che rendápe opavave, peteĩ iñarandúvante jepe ndajuhúi chéne pende apytépe.
Ohasa ohóva che rekove, ha opa aipotáva ha ajaposéva opytapa rei.
Peẽ katu, pyharégui pejapo ára, pytũ ramo jepe pejéva ára hi'aguĩmaha!
Mano mante ikatu aha'arõ, ha upe pytũ guasúpe añeno ake.
Pe yvykuápe ha'e: “Nde hína che ru” ha umi ysópe katu: “Peẽ che sy ha che ryvykuéra”.
Aha'arõvapa mamo opyta? Mávapa oikuaa?
Che ndive piko oguejýne yvyguýpe, ropytu'u haguã?
Mba'eha piko,pe ipu'akapáva,nde'íriaraka'épa oporombojovakéta,ikatu haguã ohechaumi chupe ohayhúva?
Umi mba'e vai apoha oñemomba'e hapicha ijykeregua yvýre, omonda ovecha ombohetave haguã hymba,
oipe'a hymba vúrro ityre'ỹvagui ha kuña imenave'ỹvagui hymba guéi, ndaikatúigui omyengovia imba'e porukuére.
Omboyke mbaretépe mboriahúpe ha umíva okañy manteva'erã.
Upévare imboriahúva, vúrro saitéicha oiko yvy ojeiko'ỹha rupi hembi'urã rekávo, ha omba'apo ramo jepe ko'ẽ guive pytũ meve, ndohupytýi ta'ýrakuéra rembi'urã.
Oho omono'õ avati ikokue'ỹme térã oheka parral mba'eta rekoha parraltýpe.
Pyhare ahasa ro'ýpe oguereko'ỹre oñeñuã haguã.
Ama oúva yvyty guio omyakỹmba chupekuéra, ha ita guasu pa'ũme oike oñemo'ã haguã.
Mba'e vai apoha oipe'a imenave'ỹvagui imemby ha mboriahu memby oipe'a mba'e porukue rekovia ramo
imboriahúva oiko opívo, omba'apo kokuépe omano aja ñembyahýigui.
Ita guasu ombojere ojapo haguã ñandyry omyangu'ívo olivo'a, ojoso parral ha ojapo kaguy, upe aja omano yuhéigui.
Táva guasúpe ipyahẽ omanombotáva ha osapukái rasy ojekutu vaipáva, Tupã katu nohendúi iñembo'e.
Oime ndaija'éiva ára sakãre, ha opa tape oikoha rupi oñemo'ã chugui.
Oporojukáva opu'ã voi, mboriahu ojuka haguã, ha pyhare oiko chugui mondaha.
Iguata okárava oha'arõ pytũ, omo'ã porã hova ha he'i: “Ndacherechái avave”.
Mondaha oiko pyharekue, umi óga rupi. Arakue katu oñemboty joa, ndohayhúi ára sakã.
Ára sakãgui okyhyje, pyhare katu nomondýi voi chupekuéra.
Heko vaívape ogueraha y, ijyvy ojeharu ha iparraltýpe noñemba'apovéi.
Ára haku ha ndokyvéi jave hykupa y rypy'a, ha umi heko ky'áva yvy guýpe opa rei.
Isy jepe hesarái chugui, ha yso mante okaru hese ha avave hese naimandu'ái. Yvyra oñekytĩvaicha ho'a pe iñañáva.
Ojopy vaígui imemby'ỹva ndive ha noipytyvõigui imenave'ỹvape.
Tupã oity yvýre umi ipokatúvape, ha'e oñeñandukávo iñañáva omano.
Tupã oheja chupekuéra oiko kyhyje'ỹre, opáichavo tesápe oguereko chupekuéra.
Sapy'amínte opu'ã pe iñañáva, upéi pya'e omano. Ipiru ku ñana ojepo'o vaicha, ha avati oñemopẽ vaicha.
Ndapéichairõ ko'ã mba'e, che mbohovái katu, Job, ha ehechauka che japuha.
Oime moõguipaoñeguenohẽha pláta,ha moõpa oñemopotĩha óro.
Yvyguýgui oñerenohẽ fiérro, ha ita katu hykúvo ome'ẽ kóvre.
Iñypytũha omyesakã yvypóra, oguejy umi ipypukuveha rupi, ha upépe oheka ita.
Osãingohápe ojo'o umi avave ohasa'ỹha rupi mombyry táva guasúgui.
Yvy apére hi'aju kóga, ha hyepýpe osununu tata.
Upépe ojehe'a yvýre ita hovy ha óro.
Yryvu ha taguato jepe, ndohechái umi tape ojeikeha yvy guýpe.
Umi tymba iñarõva upe rupi ndohasái, ha jaguarete ndoho katúi.
Yvypóra ojoka ita hatãvéva ha ojo'o yvyty rapo.
Ojapo tape itakuápe ha ojuhu opaichagua ita jegua.
Ysyry oñepyrũháme ojo'o ha mba'e ñemieta oguenohẽ okápe.
Ha mamógui piko oñerenohẽ arandu? Mba'e kuaa piko mamo henda?
Yvypóra ndoikuaái hepy ha ndojuhúi ave ko yvy ári.
Yguasu pavẽ he'i: “Ápe ndaipóri”, ha yguasu he'i: “Che ndarekói”.
Óro reheve ndojehupytýi, ha plátare ndojejoguái.
Ndojehepyme'ẽ kuaái óro iporãvévape, ha ita jegua hepyvévape.
Noñembojojái óro ha ita verápe, mba'e órogui ojejapova'ekuére noñeme'ẽi.
Arandu hepyve opa mba'égui, ita morotĩ ha pytãva yguasúpe guágui, ha ita sỹi verágui.
Ita jegua sa'yju Etiopía peguare nombojojái chupe, ha ndojehepyme'ẽ kuaái óro iporãvévape.
Moõgui piko aipórõ oñerenohẽ arandu? Mba'e kuaa piko mamo henda?
Okañy tymba ñarõgui ha árare oikóva guyrágui.
Omanóva retãme oikóva jepe he'i: “Rohendúguinte roikuaa”.
Tupã katu pe arandu rape oikuaáva, ha'e ñoite oikuaa mamópa ikatu ojejuhu,
ha'e ohechágui ko yvýpe umi mombyryveha ha opa oĩva ko yvy ári.
Tupã ome'ẽ ramo guare mbarete yvytúpe, ha moõ pevépa oguahẽne y,
mba'éichava'erãpa ama, ha ohai haperã ára tiri ha ára sunúme,
upévo ohecha arandu, oikuaa mba'eichaguápa, oipyguara pype, ha he'i iporãha.
Ha upépe he'i yvypórape: “Tupã ñemomba'e guasu upéva hína arandu, tembiapo vai jeheja upéva hína mba'e kuaa”.
Ko'ágã katuopuka che reheumi che hegui imitãvéva.Itúvakuéra naiporãiva'ekueoĩ haguã umi jagua,che rymbakuérareoñangarekóva apytépe jepe.
Mba'épe voi piko ha'ekuéra, iporãta ra'e chéve guarã, ko naimbarete véimava?
Oikotevẽ vai ha ñembyahýiro, pyhare oguyguy yvy perõ rupi, yvyra rapo pirukuére okaru;
omondoro ñana irovéva, jaguarete ka'a rapokue jepe ho'u.
Mamo oguahẽháme oñemosẽ, ha ojererosapukái, ojereroayvuháicha mondaha.
Oiko manteva'erã ita kuápe, yvykua ha ita pa'ũme,
hasẽ soro umi ñanandýre, otyryry ojo'ári.
Tekove reko rei, ituva'ỹva, ndaha'éiva jeroviaha, ko tetãme oiko haguã.
Ko'ágã katu ha'ekuéra oñembohory che rehe, che rereko toryja ramo.
Ojeguaru che hegui ha ondyvu ave che rováre.
Nañembojeroviavéigui, opavavénte ko'ágã ndacheapovéi mba'evérõ.
Atýra ojeity joa che ári, che reity ha che nupã, oñeha'ã che rundi.
Omboty che hegui tape, che reja haguã yvýre, ha avave chupekuéra ndojokói.
Tápia kuára rupi oikeháicha yvytu ratã, ojeity joa che rehe.
Ñemondýi vai ho'a che ári. Che karai guasu reko oho yvytúicha, ha umi mba'e aha'arõva jejopy vaígui asẽ haguã araíre ovevepa.
Ndaikovese véima, vy'a'ỹ che añuã,
pyhare ramo añandu che kanguére okaru,
Tupã oityvyro che ao ha che ahy'ógui che jopy,
karuguápe che reity, ajogua yvytĩmbo ha tanimbúpe.
Ajerure ndéve Tupã che pytyvõ haguã ha nde reñemokirirĩ. Añe'ẽ asy ndéve, ha nde nacherendúi.
Che ndive ne aña Tupã, rekaguai che rehe pochýpe.
Reheja che reraha yvytu, ha yvytu ratã che tyvyro.
Aikuaa che rerahaha hína omanóva ohohápe.
Naipytyvõipa ra'e mboriahúpe, ha anohẽ tekotevẽgui?
Nacherasẽivapa umi oñembyasývare, ha ndaiporiahurerekóipa umi oikotevẽvape?
Che aha'arõ vy'a, ha ou chéve vy'a'ỹ, aha'arõ ajehesape, ha oguahẽ chéve pytũ.
Che py'a operere, ndopytu'úi, vy'a'ỹ che aho'i.
Ñembyasýpe aiko, ndacheresapéi kuarahy, opavavépe ajerure pytyvõ.
Jagua saitépe ajogua, ñandu guasúicha aiko cheño rei.
Che pire hũmba ha che rete haku akãnundúgui.
Mbarakapu ko'ágã che moirũ che vy'a'ỹme ha mimby che jahe'ópe.
Ha'eva'ekue che jupenama'ẽ mo'ãiha kuñataĩre.
Mba'e piko ohupyty yvypóra, Tupãgui. Mba'e piko ome'ẽ chupe upe yvategua ipu'akapáva?
Ndaha'éi piko ohundiva'erã heko joja'ỹvape ha oinupã hembiapo vaívape?
Térã piko ha'e ndohechái ko che ajapóva ha ndacherechái mamo ahahápe?
Tupã rérape ha'e nacheñañaivaha ha nambotavyivaha avavépe.
Ta che reko ra'ãna Tupã teko jojápe, ohecha haguã che reko potĩha.
Oime rire asẽ tape porãgui ha che apyhy mba'e pota, ojejuhu ramo iky'aha che po ajapo haguére ivaíva
toje'upa che remitỹngue ha opa añotỹva'ekue tojehapo'o.
Aheja rire kuña che moñuhã, térã aikose rire che rapicha rembireko ndive,
ambue toñemokuña che rembirekóre ha toñeno hendive oime raẽva.
Upéva katu mba'e ivaíva mbojovakehára omyengoviava'erã
ha ombokusuguepáva tata jepota guasúicha.
Oimérõ che rembiguái ojeruréva, hembipota ame'ẽva chupe.
Peicha'ỹropa mba'éicha añembo'ýne Tupã rovái? Mba'e piko ha'éne, ou ramo che mbojovake?
Peteĩ Tupã añónte, ore apo ore sy ryépe, ha mokõivévape ome'ẽ oréve, ore rekove.
Araka'eve mboriahúpe ndahecha reíri hekotevẽ, ha kuña imenave'ỹvape, ndahejáiva iñembyahýi.
Ndarahávai che rembi'u che jurúpe, tyre'ỹme namboja'ói raẽ ramo.
Che itúvarõ guáicha arekómi umi ityre'ỹvape, ha aipytyvõmi opa ára umi imenave'ỹvape.
Ahecha ramo ijopívova ha mboriahu ijao'ỹvape,
che ovecha raguekuépe amondéva ha ha'ekuéra che rerohorýva.
Amopu'ã rire che po ityre'ỹvare, aime porãgui mbojovakehára ndive,
mokõivéva che jyva toñemopẽ ha tojepe'a che ati'ýgui.
Che nupãrõ guarã Tupã, che akyhyjéva, ndaikatúiva'erã niko pe ipu'aka ajoko!
Na ñemomba'e guasúiva, ha ndajeroviáiva órore.
Araka'eve nda'éiva avy'aha, heta mba'e areko haguére, térã amono'õgui heta pirapire.
Ahecháva kuarahy ojajái ha jasy omimbi pe ára mbytére,
ha upevérente namomba'e guasu ñemívai, ndajepomoĩri chupekuéra.
Ajapo rire añenupãva'erã amboyke haguére, Tupã, yvága járape!
Ndavy'áiva ndaipo'ái haguére umi che rayhu'ỹva, térã oguahẽrõ chupekuéra ivaíva.
Ñe'ẽ pochy ndaitýiva hesekuéra ha nda'éiva aipotaha omano.
Oimérõ jepe che rogagua apytépe ojahéiva tetã ambue guápe,
che ndahejáiva ha'ekuéra oke okápe pyhare. Opa ára che rokẽ aipe'áva, umi mombyrýgui oúvape.
Ajavyha nañongatúiva, heta ojapoháicha, ha nañeha'ãvai areko ñemi,
akyhyjégui oje'évare. Araka'eve nañembotýiva ha akirirĩ, akyhyjégui che rogagua jahéigui.
Oimétamo che rendumíva! Opaite ha'évare amoĩ che réra, Ipu'akapáva toñe'ẽ ko'ágã! Opa che rehe oñembojáva, toñembohysýi kuatiáre, ikatu haguã ahecha,
jeroviapópe che ati'ýre araháne, ha che akãngora ramo arekóne opavave ohecha haguã.
Che amombe'úne Tupãme opaite ajapóva, kyhyje'ỹre añembojáne hovake.
Aipe'a rire ijára teégui pe yvy che arekóva,
ha oimérõ amonda ra'e ñemitỹ nachemba'éiva, térã amomba'apo rei okára guápe,
umi che yvýpe avati rangue tosẽ ñuatĩ, ha mandi'o rangue ñanandy! Ko'ápe opa Job ñe'ẽ.
Umi mbohapy kuimba'e, ohechávo Job he'i jey-jeyha ha'e heko potĩha noñombohovái véima hendive.
Aipo ramo, peteĩ karia'y hérava Elihú, bauzita Baraquel ra'y, Ram ñemoñare, ndojejokovéi pochýgui Job rehe, ohechávo he'ietereiha heko potĩha, ha ombojaha Tupã rehe iñañaha.
Ha ipochy avei mbohapyve Job rayhuháre, nombohováigui chupe hekópe ha oheja vai Tupãme.
Imitãvégui mbohapyve apytépe, Elihú oha'arõ okirirĩmba hikuái.
Ha ohechávo, ha'ekuéra ndoguereko veimaha he'iva'erã Jóbpe, ndojejokovéi,
ha oñepyrũ oñe'ẽ. Che mitã gueterígui ha peẽ pende tujáma, ndacherovái kuri ha'évo che ave che remiandu.
Ha che jupe ha'e: “Toñe'ẽ umi hetave mba'éma ohasava'ekue, Ha'ekuéra tohechauka iñaranduha”.
Tupãnte hína upe oporomoarandúva, Ipu'akapávante upe oipejúva yvypórare ijespíritu.
Ituja haguérente avave naiñarandúi, hendyva haguérente ndaha'éi oikuaa porãvéva.
Upévare ha'e: “Ko'ágã ta che rendu hikuái, che ave areko ha'eva'erã.”
Ajapysaka porã kuri, ha ahendu, mba'e-mba'épa peje Job rekovére. Ahendu pehekaha ñe'ẽ iporã porãvéva,
ha ahecha avei, mavave ndaikatuiha pembohovái Jóbpe tekotevẽháicha.
Ha ani haguã peje pene aranduetereiha, Tupã, ndaha'éi yvypóra, ombohováine chupe.
Job niko nda chévei oñe'ẽ, ha che, na ñemoñe'ẽmo'ãi chupe, peẽ pejapoháicha.
Nde Job, ko'ã mbohapy iñakã ypytũ, ha ndojuhúi ñe'ẽ ne mbohovái haguã;
ha ani reimo'ã akirirĩtaha, ha'ekuéra okirirĩ haguéicha, ndoguerekovéigui mba'éichapa ne mbohováita.
Che ave aikéta ko ñe'ẽ ñembohovái atýpe, ha ha'éta ha'eva'erã.
Che renyhẽ ñe'ẽgui ha ndaikatu véima ajejoko.
Che py'aropu haguãicha aime, kaguy ryru pyahu okapúvaicha.
Añe'ẽ manteva'erã che py'a jera haguã, rombohovái manteva'erã.
Nambojuruhe'ẽmo'ãi ha nambojeroviamo'ãi avavépe,
Ha'éta ramo añetegua, naporombojuru he'ẽiva voínte. Ñande Apohare che nupãne voi asyete ajapo ramo upéva!
Aipórõ, Job, che renduejapysaka ko'ã mba'érendéve ha'étava.
Arekóma che jurúpe, ne ñe'ẽ mbohovairã,
tova mokõi'ỹme añe'ẽta ha añetehápe porã ha'éta che ahechaháicha.
Tupã, ipu'akapáva, che apo ha oipeju che pype ijespíritu.
Ikatúrõ ndéve che mbohovái, eñembosako'i che mbohováivo.
Nde ha che, Tupã renondépe peteĩcha mokõive, che avei tujúgui ijapopyre.
Aipórõ, ndaipóri mba'érepa rekyhyje haguã che hegui, che ndajupimo'ãi nde ári.
Nde ereva'ekue che renondépe ha che ahendu:
“Che reko potĩ ha nacherembiapovaíri, ndajavýi ha ndajapói ivaíva.
Tupã katu oiko oheka mba'épa ombojáta che rehe, ha he'i ndacha'eiha hese,
che kupy omoĩ yvyra kuápe, ha tesápe che rereko”.
Ha eréva guive ndaupéichai, tuichaiteve niko Tupã yvypóragui.
Mba'ére piko rehova api chupe nanembohováigui?
Tupã oñe'ẽ heta hendáicha ha ñande ndajahecha kuaái.
Sapy'ánte oñeñanduka yvypórape pyharekue oke jave, térã jehecha rupi.
Tupã oñe'ẽ ijapysápe; oja'o ha omyenyhẽ kyhyjégui,
oipe'a haguã heko vaikuégui ha ani ojejapo.
Upéicha ojoko chupe yvykuágui, ha ndohejái omano.
Sapy'ánte omyatyrõ yvypórape mba'asy rupi, hasypa hete tuichakue.
Umi tembi'u hevéva ombojeguaru chupe.
Ipiru mbegue katu ohóvo, ojehecha peve ikãngue.
Yvykua rembe'ýpema oĩ imano rokẽme.
Ha oimérõ heta apytégui Tupã rembiguái peteĩ oñe'ẽva hese ha ohechauka heko porãha,
oiporiahurereko chupe, ha he'i Tupãme: “Eipe'ána manógui, heko repykue niko ojuhúma”,
upépe hete hesãi jeýne, ha oiko jey imitã ramo guaréicha.
Oñembo'e asýne Tupãme ha ha'e ohendúne chupe; vy'ápe Tupã rova ohecháne, ha ogueropurahéine Tupãme oipe'a haguére chupe ivaívagui.
He'íne: “Ajapo ivaíva, aporombojoavy, ha Tupã nachenupãi;
che pe'a uvei katu manógui ha ikatu gueteri ára sakã ahecha”.
Péicha jey-jey oguereko yvypórape Tupã.
Oipe'a manógui ha oheja ohecha opa ára sakã.
Ejapysaka che rehe, Job; ha ekirirĩ añe'ẽ aja.
Rerekórõ ereva'erã, che mbohovái; añetegua ere ramo, vy'ápe rohendúne;
ndaupéichairõ katu, che rendu kirirĩháme, ha ne arandu haguã, che rombo'éne.
Yvytu ratã añandúvoche py'a opopo,osẽta ramo guáichache pyti'águi.
Pehendu Tupã ñe'ẽ ryapu, ára sunu osẽva ijurúgui.
Árare oipyso ára vera ha yvy tuichakue omyasãi.
Hapykuéri oñehendu tyapu guasu: ohenduka iñe'ẽ rusu, ha oñehendu aja ára sunu, ára vera ha ára tiri ndopái.
Tupã ombohyapu jave iñe'ẽ mba'e hechapyrãva oiko, oñeimo'ã'ỹva ojehu ikatu'ỹva oikuaa porã avave.
Ha'e rupi, ro'y rypy'a ho'a yvy ári, ha ojapi hatã ama.
Yvypóra rembiapo ojoko Tupã ohecha kuaa haguã maymáva ha'e oñemomyiha.
Tymbakuéra oike ikuápe ha upépe opyta okañy.
Yvy guio ou yvytu ratã ha yvate guio ro'y.
Tupã oipeju, y ombohypy'a ha yguasu omohatã.
Ha'e omohe'õ arai ha osẽ chugui pe ára tiri,
ikoni-koníva ohóvo árare ojapo haguã Tupã he'íva yvy ape tuicha javeve.
Umi mba'e oiporu Tupã yvypóra oinupã térã ohovasa haguã.
Eha'arõmi Job ha ehendu, ehecha kuaána umi mba'e hechapyrã Tupã ojapóva.
Nde piko reikuaa mba'éichapa Tupã omongu'e arai, ha ára tiri overa ipype?
Nde piko reikuaa mba'éichapa pe arai oveve yvytúre, ohechaukávo tuichaetereiha Tupã arandu?
Nde, hakúgui rekái ha rechyryrýva nde aópe, ku yvytu aku oipeju jave yvy ári.
Ikatúpa nde reipytyvõ Tupãme oipyso haguã pe ára, opyta peve isỹi, overa hendy?
Ore mbo'ena mba'épa ro'eva'erã Tupãme, roime niko pytũ guýpe, ha ndoroguerekói ro'eva'erã.
Che ramo, añe'ẽseha hendive jepe nda'éi chéne. Upéva ha'éne aipota ramo guáicha Tupã che rundi.
Ndaikatúi ojehecha kuarahy arai omo'ã ramo, yvytu oipeju ramo katu, ára hesakã.
Omimbi vera ojekuaa yvate, oporomondýi vaipa ojechauka Tupã.
Ndaikatúi jaikuaapa porã pe Ipu'akapávape, ha'e niko tuichaeterei ha ndojavýi, heko joja ha ndojopýi avavépe.
Upévare ojekyhyje chugui, iñarandúva ndaha'éi mba'evete chupe guarã.
Ha Ñandejára oñe'ẽ Jóbpe yvytu ratã pa'ũme.
Máva piko nde, ne ñe'ẽ reípe neremomba'éi haguã che rembiapo.
Ehechauka chéve ko'ágã nde py'a guasuha, ha embohovái chéve che mba'e porandu.
Mamo piko nde reime ra'e che amopyenda jave ko yvy? Ere chéve, reikuaapa ramo añete.
Reikuaa piko mávapa he'i raka'e mba'éichapa tuichava'erã ko yvy, ha mávapa ijapohare?
Mba'e áripa ojekutu umi hopyta? Mávapa omoĩ pe ita tenondegua,
opurahéi aja hikuái umi mbyja ko'ẽ, yvága pegua che rembiguáikuéra vy'a pa'ũme?
Osẽ ramo guare yguasu pe yvy ryepýgui, máva piko ojoko raka'e ani haguã oñehẽ?
Che ame'ẽva'ekue chupe arai ijaorã ha ára pytũ hupaguã.
Upe yguasu che amongorapy ha amboty hokẽ.
Ha ha'e chupe: “Ápeve reguahẽ, ha águi nderehasamo'ãi. Ápe ojekava'erã nde y mbaretekue”.
Erépa raka'e peteĩ jey nde rekovépe, osoro haguã ko'ẽ ha oguahẽ pyhareve?
Ha ára sakã iñasãi haguã yvy tuichakue? Ha umi mba'e vai apohápe ojetyvyro haguã okañyhágui?
Ha upévo, ojekuaa pe yvy ape kuña aóicha omimbi.
Umi heko añávagui ára sakã ojepe'a, hembiapo vaiseha opáma chuguikuéra.
Rehómavapa rehecha, yguasu oñepyrũha? Ha reguatámavapa yguasu ruguáre?
Ndépa rehechámava pe omanóva retã pytũ etéva rokẽ?
Reikuaa piko mba'eichaite pevépa ojepyso ko yvy? Ere chéve, reikuaapa ramo añete.
Nde piko reikuaa Job, mamóguipa osẽ pe ára sakã ha pe pytũ?
Umívapa nde remoguahẽ kuaa opaite henda rupi, ha rembojevy hendápe?
Oiméne reikuaa, nde tujáma niko, ha oiko ypy ramo guare, niko nde reikovéma.
Ndépa rehechámava mamópa añongatu ro'y rypy'a ha amandáu,
aity haguã yvy ári ivai ha oñeñorãirõ jave?
Ndépa reikuaa mba'e tapérepa oho ára tiri, mba'éichapa ojepyso kuarahy resẽ guiogua yvytu, yvy tuicha javeve?
Máva piko ombokua pe ára ho'a haguã pe ama rei, ha ohechauka hape yvytu ratãme,
oky haguã yvy ojeiko'ỹha rupi, umi oiko'ỹha avave,
omyakỹ haguã pe yvy perõ ha omoheñói ñana?
Itúva piko ama ha ysapy?
Isy piko umi y hypy'apáva ro'ýpe?
Máva piko y omohatã itáicha ha ombohypy'a yguasu ape?
Ndépa remoingo oñondive umi mbyja Eichu ha reipe'a ojuehegui Orión pegua mbyjakuéra?
Ndépa renohẽ Mbyja Ko'ẽ hi'árape? Ndépa remyenonde mbyjakuéra Ñandu Pysã tuichavéva ha michĩvéva pegua?
Nde piko reikuaa mba'éichapa oñesãmbyhy pe yvága? Ndépa ikatu rejapo upéicha ko yvy ári?
Ikatúpa nde ere araípe ome'ẽ haguã ndéve y?
Ere ramo ára tirípe, oho haguã peteĩ hendápe, he'ipa ndéve: “Ápe aime, ajapo haguã reipotáva”?
Mávapa omoarandu kurukáope ha ombokatupyry gállope?
Mávapa oime iñaranduetéva oikuaa haguã mboy araípa oĩ, ha omboyke oñehẽ haguã y,
yvytĩmbógui oiko haguã tuju ha ojoaju ojuehe yvy rakytã?
Ndépa ku tymba reitýva jaguarete omongaru haguã imembykuéra hyguãtã meve,
okañy jave hikuái ikuápe, térã ñanandýpe oha'arõ jave?
Máva piko omongaru yryvukuéra, ta'ýrai ápe ha pépe sapukái sorópe ojerurérõ chéve hembi'urã?
Nde piko reikuaa araka'épaimemby umi kavara saite?Rehechávapa imemby ramoumi guasu kuña?
Nde piko reikuaáva mboy jasýpa ohasava'erã imemby haguã?
Umíva imemby haguã oñemokarapã ha upévo ho'a imemby.
Upéi, ha'ekuéra imbarete, okakuaa umi ñúme, ha ipahápe oho ha ndouvéi.
Máva piko opoi umi tymba saitégui? Máva piko oheja ijehegui rei oiko?
Che ame'ẽ chupekuéra oiko haguã ñu ha yvy ojeiko'ỹha juky meméva.
Táva guasu pegua ayvu ndo'a porãi chupekuéra, ha nohendúi umi ñúme omba'apóvape.
Oiko umi yvytýre kapi'i rekávo, oimeraẽva ñana roky ho'u haguã.
Nde piko reimo'ã tóro saite omba'apotaha ndéve guarã, ha upe nde róga kupépe pyharekue ohasataha?
Rejokuánepa ojoka haguã ndéve yvy, térã oho nde rapykuéri ñu mopotĩvo?
Ikatúnepa rejerovia hese, imbarete haguére, ha reheja ojapo ne rembiapo?
Rejeroviápa hese omba'apotaha ndéve, remono'õ haguã nde kóga?
Péina ñanduguasu vy'apópe ombopepe ipepo, oñeñandu tujuju ramo,
ha oheja hupi'a yvyku'ípe kuarahy rakukuépe oja haguã.
Noimo'ãi ikatúne haguã oñeñepysãnga hese ha ojekapa, térã tymba opyrũ hese.
Iñaña ta'ýrai ndive, imba'e'ỹ ramo guáicha, ha mba'evete chupe opyta rei hembiapokue.
Che niko name'ẽi chupe arandu ha namyakã porãi.
Ha opu'ã ramo oñani kavaju ha hi'ári guáre ha'e opuka.
Nde nga'u piko reme'ẽ mbarete pe kavajúpe, ha rembojegua ijajúra hi'ávape?
Ndépa rembopopo chupe tukúicha, ha ijahy'o ryapúpe remongyhyje yvypórape?
Py'a guasúpe oikarãi yvy ha okyhyje'ỹre oike ñorãirõháme.
Pe kyhyjére ha'e opuka, noñemondýiri ha ndaipy'a mirĩri kyse puku rovái,
hyapu ramo jepe hi'ári pe hu'y ryru, ha kuarahýpe omimbi pe kyse yvuku.
Ndojejokovéi ha oveve tapére, ha turu ipu ramo jepe ha'e ndopytái.
Ombohovái pe turu pu, mombyrýgui ohetũ ñorãirõ ryakuã, ohendu mburuvicha sapukái ha ayvu guasu.
Nde piko Job, rembo'e taguatópe oveve haguã, ha yvývo gotyo oipyso haguã ipepo?
Nde piko ere taguato ruvichápe oveve haguã yvate, ha ojupapo yvyty ru'ãme?
Ára ha pyhare oiko ita apytépe, hupaguã ohupi yvatevehápe.
Upe guive oma'ẽ mombyry ha oheka hembi'urãre.
Ta'ýrai okaru tuguýre, ha mamo te'õngue oimehápe, upépe ha'e oĩ.
Kóva hína marandu Ñandejára ohendukava'ekue, Joel Petuel ra'ýpe:
Pehendu peẽ myakãhára, ha opa tetãgua pehendu. Pehechávapa peẽ mba'e koichagua, térã ojehu ramo péicha pende ru ypykue oikovérõ guare?
Kóva pemombe'u pende ra'ykuérape ha ko'ãva tomombe'u ta'ýrakuérape, ha ko'ãva umi upe rire guápe.
Yso karu ho'u'ỹva'ekue, ho'u marandova. Marandova ho'u'ỹva'ekue, ho'u tuku ra'y. Tuku ra'y ho'u'ỹva'ekue, ho'u tuku guasu.
Peẽ peka'úva, pepáyke. Pene rasẽke peẽ kaguy'uha! Pende hegui ojepe'áta hína pende kaguy pyahu jepe.
Umi tuku oñemomba'e ñande retãre, ha'ekuéra niko imbarete ha heta, ha jaguaretéicha umi hãinguéra hakua.
Ñande parralty ohundipa, ñande ígo máta ombopiru, omoperõmbaite, oheja hakãnguéra morotĩ.
Kuñataĩcha ojahe'óva ha ao vosakuépe oñemondéva, imenarã omano haguére,
upéicha ojahe'o pa'ikuéra ndaipóri véigui tupaópe, trígo ha kaguy oñekuave'ẽ haguã Ñandejárape.
Umi kokue iperõmba, hũme oñemonde umi yvy, trígo oñehundi, kaguy pyahu pya'e opa, ñandy ryku porã ndaiporivéi.
Peẽ pemba'apóva kokue ha parraltýpe, pejahe'o soróke ipirupa haguére trígo ha seváda, ha opa mba'e oñeñotỹva.
Parralty ipirupa, ígo avei, granáda, mbokaja ha mansánakuéra ipirupa, yvyra máta ñumegua ipirupánte avei. Opa vy'a opa rupiete!
Peẽ pa'i, pemba'apóva altárpe, peñemonde ao vosakuépe, pejahe'o mba'e mbyasýgui, ndaipóri véigui tupaópe trígo ha kaguy oñekuave'ẽ haguã Tupãme.
Pejapo aty guasu, pemyerakuã karu'ỹ, tupaópe pembyaty myakãhárakuéra ha opa Israel guápe, ha peñembo'e Tupã pende Járape.
Cháke, hi'aguĩma Ñandejára ára! Ára jakyhyjeha, oguerúva ñerundi, omboúva Ñandejára ipu'akapáva!
Ñande resa renondépe ojepe'a ñande hegui ñane rembi'u, ha opa upe vy'a ñañandúva tupaópe.
Trígo oñehundi, ha'ỹi oñeñotỹvo omano, ñane remitỹngue ñañongatuha, oñembyaipa.
Ñane rymbakuéra hasẽ joa, reínte oheka hembi'urã. Ñande ovechakuéra omanomba.
Ndéve che Jára asapukái! Tata niko ohapypa ñúme kapi'i ha yvyrakuéra.
Umi tymba ñarõ jepe ndéve hi'ãmbu hypágui ysyry mimi ha tata ohapypágui kapi'i.
Iñepyrũmbýpe oikómava'ekue voi Ñe'ẽ, ha pe Ñe'ẽ oĩva'ekue Tupã ndive, ha Tupãva'ekue voi ha'e.
Iñepyrũmbýpe, ha'e oĩva'ekue Tupã ndive.
Ha'e rupi, Tupã ojapo opaite mba'e, ha ndaipóri mba'eve Tupã rembiapokue apytépe ojejapova'ekue hese'ỹ.
Upe ñe'ẽme oĩva'ekue tekovete, ha pe tekovete ohesape yvypórakuéra rekove.
Ko tesapeha omimbi pe pytũmbýpe, ha pe pytũ katu ndaikatúi ombogue chupe.
Tupã omondo peteĩ hembiguáipe, hérava Juan Bautista,
ha'e omombe'u haguã opavavépe ko tesapeha, mayma ohendúva chupe oguerovia haguã upe he'íva.
Juan ndaha'éiva'ekue upe tesapeha. Oñemboúnteva'ekue ha'e oñe'ẽ haguã pe tesapeháre.
Ha pe tesapeha, tesapeha añeteguava'ekue oúva ko yvy ári ohesape haguã opavavépe.
Pe ñe'ẽ oĩva'ekue yvy ári. Ha Tupã ojapo ramo jepe opa mba'e Ha'e rupi, umi yvy arigua ndoikuaaséi chugui mba'eve.
Hetã teépe ou, umi hetãgua katu nomoguahẽi chupe.
Umi chupe omoguahẽva'ekue ha hese ojeroviava'ekuépe katu omoingo Tupã ñemoñare ramo.
Umívagui oiko Tupã ñemoñare, ha ndaha'éi ku yvypóraicha yvy túva ha sy oiko haguére oñondive, nahániri. Tupãite voi omoingo chupekuéra iñemoñare ramo.
Upe ñe'ẽ ouva'ekue yvyporaite ramo ha oiko ore apytépe, mborayhu ha añetégui henyhẽ. Ore rohechava'ekue heko marangatukue Túva ome'ẽva'ekue chupe, ta'ýra peteĩete haguére ha'e.
Juan hese oñe'ẽva'ekue he'i ramo guare: “Kóva hína upe che mandu'a hague ha'e ramo guare: ‘Upe oúva che rire mba'e guasuve che hegui, oikove haguére che aikove mboyve.’”
Ha'e, henyhẽ rupi mborayhúgui, ore rovasa jo'a-jo'a.
Tupã niko ome'ẽva'ekue hembiapoukapy Moisés rupi, mborayhu ha añete katu ou Jesucristo rupi.
Ndaipóri avave Tupãme ohechava'ekue. Ta'ýra peteĩete, peteĩchava Tupã ndive ha oĩva Túva ykére, ha'e oikuaauka chupe opavavépe.
Judío myakãhárakuéra omondo pa'ikuéra ha umi Tupã rembiapoukapy mbo'eha Juan rendápe, oporandu haguã chupe mávapa ha'e.
Ha ha'e he'i porã chupekuéra: --Che ndaha'éi pe Mesías.
Oporandu jey chupe hikuái: --Máva piko nde péicharõ? Ndaha'éi mba'épa maranduhára Elías? Juan he'i: --Nahániri. He'i chupe upémarõ hikuái: --Nde piko hína ku maranduhára ouva'erãva? Juan he'i chupekuéra: --Nahániri.
He'i chupe hikuái: --Emombe'u oréve mávapa nde. Umi ore mbouva'ekue rendápe rohova'erã ro'e mávapa nde. Mavaha nde ere nde jehe?
Juan he'i chupekuéra: Che niko peteĩ osapukáiva yvy ojeiko'ỹháme, he'íva: ‘Pembosako'i Ñandejárape haperã’, he'i haguéicha maranduhára Isaías.
Umi ouva'ekue oñe'ẽ haguã Juan ndive, fariséo rembijokuái,
oporandu chupe upémarõ: --Nde ndaha'éi ramo pe Mesías, ha ndaha'éi ramo maranduhára Elías térã pe maranduhára ouva'erãva, mba'ére reporomongarai reikóvo?
Ha Juan he'i chupekuéra: --Che niko ýpe aporomongarai. Pende apytépe katu oĩ peteĩ peẽ peikuaa'ỹva,
oútava che rire, ha chéve ija'ỹva ajora chupe ipy rehegua sãnte jepe.
Opa ko'ã mba'e ojehu, táva hérava Betániape, opytáva ysyry Jordán ári, kuarahy resẽ gotyo.
Upe ára ambuépe, Juan ohecha Jesús oñembojaha ohóvo hendápe, ha he'i: “Péina ápe, Tupã ovecha ra'y oheja reíva iñangaipa opavavépe ko yvy ári.
Ha'e hína upe che mandu'a hague ha'e ramo: ‘Che rire oúta peteĩ tuichavéva che hegui, ha'e oikove haguére che aikove mboyve.
Cheté voi, ndaikuaáiva'ekue mávanepa ha'e. Péicharõ jepe, aporomongarai aikóvo ýpe, maymáva Israelgua oikuaa haguã mávapa ha'e.’”
Ha Juan voi he'iva'ekue kóicha: “Ahecha Espíritu Santo yvágagui oguejýva, ha pykasúicha opyta hi'ári.
Upérõ, che ndaikuaáiva'ekue mávanepa ha'e. Upe che mbouva'ekue aporomongarai haguã ýpe, he'i chéve: ‘Upe nde rehecháva Espíritu Santo oguejyha hi'ári, upéva hína upe oporomongaraíva Espíritu Sántope.
Cheté voi ahechava'ekue, ha aikuaa porã Tupã Ra'yha ha'e.”
Upe ára ambuépe, Juan oĩ jey hína upépe mokõi hemimbo'ekuéra ndive.
Ha ohechávo Jesúspe ohasaha ohóvo, Juan he'i: ‘Péina upépe Tupã ovecha Ra'y’.
Juan remimbo'ekuéra mokõi ohendúvo upe Juan he'íva, osẽ oho Jesús rapykuéri.
Upéi Jesús ojere ha ohechávo ouha hapykuéri, oporandu chupekuéra: --Mba'e piko peheka? Ha ha'ekuéra he'i chupe: --Mbo'ehára, moõ piko reiko?
Jesús he'i chupekuéra: --Peju pehecha. Ka'arúma upérõ. Ha oho hikuái Jesús ndive ohecha haguã moõpa oiko, ha opyta hikuái hendive pytũ meve.
Peteĩva umi ohenduva'ekue Juánpe ha upéi oho Jesús rapykuéri hérava'ekue Andrés, ha Simón Pedro ryvyva'ekue ha'e.
Ityvýra Simón rekávo raẽvete oho, ha he'i chupe: --Oime rojuhu pe Mesíaspe, he'iséva Cristo.
Upéi, Andrés ogueraha ityvýra Simón, Jesús rendápe. Jesús ohechávo chupe, he'i: --Nde niko Simón, Juan ra'y. Ko'águi rire nde rérata Cefas, he'iséva Pedro.
Pe ára ambuépe, Jesús osẽ oho yvy Galiléa gotyo. Ojuhu Felípepe ha he'i chupe: --Eju che moirũ.
Felipe niko táva Betsaidagua, oikohápe avei Andrés ha Pedro.
Felipe oho Andrés rekávo ha he'i chupe: --Oime rojuhu upe Moisés imandu'a hague hembiapoukapýpe ha maranduhárakuéra oñe'ẽ hague ikuatiakuérape. Upéva niko Jesús, ku José Nazaretgua ra'y hína.
Natanael katu he'i chupe: --Nazarétgui piko araka'e osẽva iporãva. Ha Felipe he'i chupe: --Eju ndete ehecha.
Jesús ohechávo Natanaélpe oguahẽha ohóvo hendápe, he'i: --Kóina ko oúva Israelgua añetete hína, avavépe ombotavy'ỹva.
Natanael he'i chupe: --Mba'éicha rupi piko nde che kuaa? Jesús he'i chupe: --Rohecha kuri reguapy jave reína ígo máta guýpe, Felipe ne renói mboyve.
Felipe he'i chupe: --Mbo'ehára, nde niko Tupã ra'y. Nde ha'e Israel ruvicha guasu.
Jesús he'i chupe: --Péicha piko ere ha'e haguére ndéve rohecha hague reguapy ku ígo máta guýpe? Tuichave mba'e ko'ágã rehechávagui katu rehecháta ágã.
Upéi Jesús he'i chupekuéra: --Añetehápe ha'e peẽme, peẽ pehechataha yvága ojepe'a ramo ha Tupã remimboukuéra ojupi ha oguejy ramo che, yvypóraicha ajuva'ekue yvy ári rendápe.
Mbohapy ára rire oiko peteĩ ñemenda táva Canáme, opytáva yvy Galiléape. Jesús sy oĩ hína ra'e upépe.
Jesús ha hemimbo'ekuérape avei oñemoguahẽ ñe'ẽ oho haguã.
Kaguy opávo, Jesús sy oñemboja hendápe ha he'i chupe: --Opa niko chuguikuéra ikaguy.
Jesús he'i chupe: --Mba'ére piko ere chéve upéva? Ne'ĩra gueteri niko oguahẽ chéve che ára.
Isy he'i umi tembiguáikuérape: --Pejapo opa mba'e ha'e he'íva peẽme.
Oĩ upépe 6 kambuchi y reheve, judíokuéra oiporúva oñemopotĩ haguã. Umi kambuchípe ija amo 50, 60 lítrokuéra rupi.
Jesús he'i umi tembiguáipe: --Pemyenyhẽ ýpe umi kambuchi. Omyenyhẽ hikuái hembére,
ha upéi Jesús he'i chupekuéra: --Ko'ágã penohẽ michĩmi ha peraha upe tembiguáikuérape omyakãvape ho'u haguã. Péicha ojapo hikuái.
Ha upe omyakãva tembiguáikuérape ho'u pe kaguy ýgui oikova'ekue, oikuaa'ỹre ha'e moõguipa osẽ. Umi tembiguái añónte umi oikuaáva, ha'ekuéra oguenohẽ haguére pe kambuchígui. Upéi pe omyakãva tembiguáikuérape ohenói pe omendávape,
ha he'i chupe: --Maymáva niko ikaguy iporãvéva raẽ ome'ẽ oje'u haguã, ha oje'u heta rire ae katu, oguenohẽ pe iporãvéva. Nde katu niko reheja pe iporãvéva ko'ágã guarã.
Kóva ko mba'e Jesús ojapova'ekue Canáme, yvy Galiléape, mba'e hechapyrãva tenondetegua ha'e ojapova'ekue. Upéicha ha'e ohechauka ipokatu ha hemimbo'ekuéra ojerovia hese.
Ko'ã mba'e rire Jesús oho Cafarnaúmpe. Oho hendive isy, ityvýrakuéra ha hemimbo'ekuéra, ha opyta upépe ára mbovymi.
Hi'aguĩma Páskua arete, ha upévare Jesús oho Jerusalénpe.
Tupaópe ojuhu mba'e ñemuhárakuérape oguerekóva novíllo, ovecha ha pykasu oñemu haguã. Ojuhu avei upépe imesakuérape oguapy hína, umi ojoguáva viru tetã ambuegua viru Tupaópe ojeporúvare.
Upéva ohechávo, Jesús ipojái tukumbóre ha upévape omosẽmba Tupaógui opavavépe, ijovecha ha inovíllokuéra reheve. Umi viru ojoguávagui katu omosarambipa iviru yvýre, ha oitypa imesakuéra.
Umi pykasúre oñemúvape katu he'i: --Penohẽ umíva ko'águi. Che ru rógagui ani pejapo mba'e ñemuha renda.
Upépe hemimbo'ekuéra imandu'a Ñandejára Ñe'ẽme he'iha: “Nde Tupao ahayhúgui tatáicha che rehe okaru”.
Umi judíokuéra oporandu chupe: --Mba'épa hechapyrãva rejapóta rehechauka haguã oréve nde ikatuha reju rejapóvo ko'ã mba'e?
Jesús he'i chupekuéra: --Peitypa ko Tupao, ha mbohapy árape amopu'ã jeýne.
Umi judío he'i chupe: --Ko Tupao oñemopu'ã haguã niko 46 áño oñemba'apova'ekue, ha piko nde remopu'ã jeýta mbohapy árape?
Jesús oñe'ẽvo tupaóre, hetére oñe'ẽ hína.
Upévare, upe Jesús opu'ã jeývo omanóva apytégui, hemimbo'ekuéra imandu'a upe ha'e he'iva'ekuére. Oguerovia hikuái upe Ñandejára he'íva ha upe Jesús he'íva.
Jesús oĩ aja Jerusalénpe Páskua arete jave, heta oĩ ojeroviáva hese ohechávo umi Mba'e hechapyrãva ha'e ojapóva.
Jesús katu ndojeroviái hesekuéra, oikuaapágui ha'e chupekuéra.
Noikotevẽi ha'e avave he'i chupe mba'eve avavére. Ha'e ijehegui voi oikuaapa yvypóra py'apýpe oĩva.
Oikova'ekue peteĩ fariséo hérava Nicodemo, herakuã guasúva judíokuéra apytépe.
Peteĩ pyharépe oho Jesús rendápe, ha he'i chupe: --Mbo'ehára, roikuaa niko Tupã ne mbou hague ore mbo'e haguã oréve. Ndaipóri niko avave ikatúva ojapo umi mba'e hechapyrãva nde rejapóva, Tupã noĩri ramo ne ndive.
Jesús he'i chupe: --Añetehápe ha'e ndéve, avave oikove pyahu jey'ỹva ku mitãicha, ndoikemo'ãi Tupã retãme.
Nicodemo he'i chupe: --Mba'éicha piko peteĩ okakuaapámava oikove pyahu jeýta? Oike jeýta nga'u piko isy ryépe, upéi osẽ jey haguã?
Jesús he'i chupe: --Añetehápe ha'e ndéve, upe oikove pyahu jey'ỹva y ha Espíritu rupi, ndaikatumo'ãi oike Tupã retãme.
Maymáva yvypóra niko ou itúvakuéragui, yvypórava, ha hi'ánga oikove pyahu jey Tupã Espíritu rupi.
Ani reñemondýi ha'e haguére ndéve opavave oikotevẽha oikove pyahu jey.
Yvytu niko oipeju, oipejuseha gotyo. Ha rehendu ramo jepe hyapu, nderehechái moõguipa ou térã moõpa oho. Péicha hína umi oikove pyahu jeýva Tupã Espíritu rupi.
Nicodemo he'i jey chupe: --Mba'éichata piko upéva?
Ha Jesús he'i chupe: --Nde niko mbo'ehára guasu Israelgua apytépe. Mba'éicha piko ndereikuaái ko'ã mba'e?
Añetehápe ha'e ndéve. Ore roñe'ẽ umi mba'e roikuaávare, ha romombe'u umi mba'e rohechava'ekue. Peẽ katu ndaperoviái umi mba'e ro'éva peẽme.
Peẽ niko ndachereroviái añe'ẽ ramo peẽme umi mba'e ko yvy ári ojehúvare. Mba'éicha piko aipo ramo che reroviáta añe'ẽ ramo peẽme umi mba'e yvágape ojehúvare?
Avave gueteri ndohói yvágape, pe yvágagui oguejyva'ekuénte. Upéva che hína, yvypóraicha ajuva'ekue yvy ári.
Ha Moisés, yvy ojeiko'ỹháme, omopu'ã haguéicha yvate pe mbói ra'ãnga, upéicha avei che, yvypóraicha ajuva'ekue ko yvy ári, añemopu'ãva'erã,
ha opavave che rehe ojeroviáva, oikovéne opa ára.
Tupã ohayhuetereígui opa yvypórape, ome'ẽva'ekue Ta'ýra peteĩete, ani haguã omano umi hese ojeroviáva, oikove haguã uvei opa ára.
Tupã niko nomboúi Ta'ýra yvy ári ohundi haguã yvypórape. Ombou chupe, ha'e rupi oipysyrõ haguã yvypórakuérape.
Pe ojeroviáva Tupã Ra'ýre noñehundíri. Pe ojerovia'ỹva katu oñehundíma, ojerovia'ỹ haguére Tupã Ra'ýre.
Ha kóicha rupi Tupã ohundi umi ojerovia'ỹvape: Pe tesapeha niko ou ko yvy ári, yvypórakuéra katu hembiapo vaígui, oikoseve pytũmbýpe oikove rangue ára sakãme.
Mayma hembiapo vaíva ndohayhúi añetegua, ha noñemo'aguĩri añetépe ojeikohápe ani haguã ojehecha hembiapo vaikue.
Umi oikóva Tupã oipotaháicha katu oñemoaguĩ ojehecha haguã hesekuéra oikoha Tupã oipotaháicha.
Ko'ã mba'e rire, Jesús hemimbo'ekuéra ndive oho yvy Judéape. Upépe opyta aremi hikuái, ha Jesús oporomongarai oikóvo.
Juan avei upe jave, oporomongarai hína Enónpe, namombyrýi opytáva Salímgui, hetágui y upépe. Opa ohóva hendápe, oñemongarai.
Ko'ã mba'e ojehu Juan ojejopy mboyve yvyra kuápe.
Oĩ Juan remimbo'ekuérava katu oñepyrũva oñoñe'ẽ api peteĩ judío ndive mba'eichaitépa y oiporuva'erã umi ipotĩséva.
Upévare oho hikuái Juan rendápe, ha he'i chupe: --Mbo'ehára, pe akokuehe oĩva'ekue ne ndive ysyry Jordán mboypýri ha ne mandu'aha reikóvo hese opavavépe, oime ko'ágã oporomongarai ha ojehopa hendápe.
Juan he'i chupekuéra: --Avave niko ndoguerekói mba'eve, Tupã nome'ẽi ramo chupe.
Peẽ niko pehendu porãetereiva'ekue ha'e ramo guare peẽme che ndaha'eiha pe Mesías. Che añemboúnte henonderã.
Ñemenda oikohápe niko pe ojokóva pe kuñataĩ omendátavape, upéva imenarã hína. Iñirũ katu oĩva pe ijypýpe ha ojapysakáva upe he'ívare, ovy'a chupe ohendúvo. Péicha avei ko'ágã avy'apáma avy'ava'erã.
Ha'e niko tuicha tuichavéta ohóvo, che katu ague mbegue katúta ahávo.
Pe yvágagui oúva oĩ opaite mba'e ári. Pe yvy ariguáva niko yvy ári guánte ha oñe'ẽ umi mba'e yvy ári guáre. Pe yvágui oúva katu oĩ opaite mba'e ári,
ha omombe'u umi mba'e ohecha ha pohenduva'ekue. Péicharõ jepe avave ndogueroviái chupe.
Oĩ ramo ogueroviáva katu, péicha ohechauka Tupã he'íva añeteha.
Upe Tupã ombouva'ekue niko omombe'u umi mba'e Tupã he'iva'ekue chupe, Tupã omyenyhẽgui chupe Espíritupe.
Túva niko ohayhu Ta'ýrape, ha opaite mba'e ári chupe omoĩ.
Pe ojeroviáva Ta'ýrare oikovéne opa ára. Pe ojeroviase'ỹva hese katu ndoikovemo'ãi. Ha Tupã oinupã pohýine chupe.
Ko'ã mba'e rire Jesús oho Jerusalénpe peteĩ arete jave.
Jerusalénpe, pe okẽ hérava Ovecha ypýpe, oĩ peteĩ y renda hebréo ñe'ẽme hérava Betzatá, ha hogaguy jeréva.
Heta asýva opaichagua oñenomba pe ogaguýre. Oĩ ohecha'ỹva, oĩ ikarẽva ha ijapáva. Oha'arõ hína hikuái pe y omýi haguã,
oguejýmigui upépe sapy'a py'a, Tupã rembiguái peteĩ pe y omongu'e haguã. Ha upe ojepoi raẽvéva pe y oñemongu'e rire, okuera oimeraẽ mba'asýgui.
Umíva apytépe oĩ peteĩ kuimba'e ojapóma 38 áño ijapa hague.
Jesús ohechávo chupe upépe oñeno, ha oikuaávo aréma péicha oiko hague, he'i chupe: --Rekuerasépa.
Pe kuimba'e he'i chupe: --Karai, ndarekói niko avave che moinge haguã pe ýpe, upéva oñemongu'e vove. Añeha'ãvo aike haguã, oĩma itenondéva che rehe.
Jesús he'i chupe: --Epu'ã. Ehupi nde rupa ha tereho.
Upepete voi pe kuimba'e okuera, ohupi hupa ha oñepyrũ oguata. Pytu'uha ára upe jave,
ha judíokuéra myakãhárakuéra he'i chupe: --Pytu'uha árape niko ñaime. Ndaikatúi eraha nde rupa.
Pe kuimba'e katu he'i chupekuéra: --Upe che monguerava'ekue niko he'i chéve kuri: ‘Ehupi nde rupa ha tereho.’
Ha'ekuéra oporandu chupe: --Ha máva he'i ndéve: ‘Ehupi nde rupa ha tereho?’
Pe kuimba'e katu nde'i kuaái mávapa omonguera chupe. Jesús niko okañýma umi upépe oĩva apytépe.
Upéi, Jesús ojuhu pe kuimba'épe Tupaópe, ha he'i chupe: --Rekueráma niko ko'ágã. Eñeha'ã anive haguã ne rembiapo vai, ani ágã upe haguére ojehu ndéve mba'e ivaivéva.
Pe kuimba'e oho umi judíokuéra myakãhárakuéra rendápe ha omombe'u chupekuéra Jesús hague pe omonguerava'ekue chupe.
Ha Jesús ojapo haguére ko'ã mba'e pytu'uha árape, umi judío myakãhárakuéra oñemoĩ hese.
Jesús katu he'i chupekuéra: --Che Ru niko ndopoíri hembiapógui, upévare che avei amba'apo.
Ko'ã ñe'ẽ rehéma katu umi judío myakãhárakuéra ko'ýte ojukase Jesúspe. Ohecha hikuái Jesús nombyareteiha pytu'uha ára, ha hi'ári, oñembojoja Tupã ndive, he'ívo ituvaha Tupã.
Jesús he'i chupekuéra: “Añetehápe ha'e peẽme, Tupã ra'y ndaikatúi ojapo mba'eve ijehegui. Che ojapo upe che Ru ohechaháicha ojapo. Opa mba'e che Ru ojapóva, che ajapo avei.
Che Ru niko che rayhu, ha ohechauka chéve opa mba'e ha'e ojapóva. Ha mba'e tuichavéva kóvagui katu ohechaukava'erã chéve, ha pepytáta pende jurujái.
Che Ru oporomopu'ã jeyháicha omanóva apytégui ha oporomoingove jeyháicha, péicha avei, Che amoingove umi che amoingovesévape.
Ha che Ru nombojovakéi avavépe. Upéva ha'e ohejapa che pópe,
ikatu haguã opavave che momba'e, che Rúpe oñemomba'eháicha. Upe nachemomba'éiva chéve, nomomba'éi avei che Rúpe, chéve che mbouva'ekuépe.”
Añetehápe ha'e peẽme: ‘Pejapysaka porã ramo umi mba'e che ha'évare ha pejerovia ramo pe che mbouharére, perekóta jeikove opa'ỹva. Ha napeñehundimo'ãi, pehasáma haguére ñemanógui jeikovépe.
Añetehápe ha'e peẽme, hi'aguĩma ára ha ko'ágãma voi, umi omanóva ohendu haguã Tupã Ra'y ñe'ẽ, ha umi chupe ohendúva oikovéta.
Che Ru oporomoingoveháicha, péicha avei ha'e ojapo, che aporomoingove haguã.
Ha che pópe avei oheja che aporombojovake haguã, yvypóraicha ajuva'ekue ko yvy ári.
Ani peñemondýi ko'ã mba'ére. Oguahẽta hína ára opa omanóva ohendu haguã che ñe'ẽ,
ha osẽmbáta ityvykuéragui hikuái. Umi hembiapo porãva'ekue, opu'ã jeýta oikove haguã opa ára guarã. Umi hembiapo vaiva'ekue katu, opu'ãta oñehundi haguã.
“Che ndaikatúi ojapo mba'eve che jehegui. Che aporombojovake che Ru he'iháicha chéve ajapo haguã. Ha hekopete aporombojovake, ndajapóigui che aipotaháicha, che Ru che mbouva'ekue oipotaháichante.
Che añe'ẽ ramo che jehe voi, upe che ha'éva che jehe naiporãi mba'everã.
Oĩ katu ambue oñe'ẽva che rehehápe, ha upe ha'e he'íva che rehe aikuaa añeteha.
Peẽ peporandukava'ekue Juánpe, ha upe ha'e he'iva'ekue che rehe añetegua hína.
Naikotevẽi jepe niko che mba'eve avave he'ívare. Ha'énte peẽme ko'ã mba'e ikatu haguã Tupã pene pysyrõ.
Juan niko ojoguava'ekue ku mba'e rendýpe ohesapéva, ha peẽ katu pevy'ase sapy'ava'ekue hesapépe.
Che katu areko peteĩ oñe'ẽ porãvéva che rehe Juángui. Upe che ajapóva niko hína, pe che Ru ome'ẽva'ekue chéve ajapo haguã, ha upéva ohechauka che Ru che mbou hague.
Ha che Ru voi, pe che mbouhare, oñe'ẽ che rehehápe, jepe peẽ araka'eve napehendúiva chupe, térã pehecha chupe,
ha napeñongatúi pe iñe'ẽ pende pype, napejeroviáigui upe che Ru ombouva'ekuére.
Peẽ niko peñeha'ã peñemoarandu Ñandejára Ñe'ẽme, peimo'ãgui upépe pejuhutaha jeikove opa'ỹva. Ha jepe umíva oñe'ẽ che rehe,
peẽ ndapejuséi che rendápe pereko haguã pe jeikove.”
“Che ndaguerohorýiete yvypóra che momba'érõ.
Hi'ári, poikuaa porã peẽme, ha aikuaa ndapehayhuiriha Tupãme.
Che niko aju che Ru rérape, ha peẽ ndapeikuaaséi che hegui mba'eve. Oĩ ramo oimeraẽva oúva ijehegui reínte, upévape katu pemoguahẽne.
Peẽ pevy'a pende rapicha pene momba'e ramo, ha ndapehekái pe ha'eñoite Tupãva, ha'e pene momba'e haguã. Mba'éicha piko péicha ramo pejeroviáta che rehe?
Ani peimo'ã che pomoĩ vaitaha che Ru renondépe. Upe pene moĩ vaítava niko Moisés voi hína, peẽ pejeroviaha.
Perovia rire umi mba'e Moisés omoĩva'ekue kuatiáre, pejeroviava'erã mo'ã che rehe. Che rehe niko Moisés imandu'ava'ekue.
Ha ndaperoviái ramo upe ha'e omoĩva'ekue kuatiáre, piko mba'éicha peroviáta umi mba'e che ha'éva peẽme?”
Ko'ã mba'e rire, Jesús ohasa yguasu Galiléa mboypýri, hérava avei Tiberias.
Ha heta oĩ ohóva hapykuéri, ohechágui ha'ekuéra umi mba'e hechapyrãva ojapóva Jesús omonguerávo hasývape.
Ojupi Jesús ha oguapy peteĩ yvyty ru'ãme, ha hemimbo'ekuéra hendive.
Hi'aguĩma upérõ Páskua, arete judíokuérape guarã.
Jesús ohechávo hetaha umi hapykuéri ouva'ekue, he'i Felípepe: --Moõgui piko jajoguáta tembi'u opa ko'ãvape ñamongaru haguã?
He'ínte Jesús péicha, ohecha haguã mba'épa he'i Felipe. Jesús niko oikuaáma voi upe ojapótava.
Felipe he'i chupe: --Opavavépe ohupyty haguã michĩmínte jepe niko ñaikotevẽ 200 pláta pehẽngue.
Upépe Andrés, Simón Pedro ryvy ha Jesús remimbo'éva avei, he'i Jesúspe:
--Oime ápe peteĩ mita'i oguerekóva 5 mbuja sevádagui ojejapóva ha mokõi pira. Umíva jepe niko ndohupytymo'ãi ñamongaru haguã opavavépe.
Jesús katu he'i: --Peje opavavépe toguapy yvýpe. Kapi'ipe porã niko upépe, ha opavave oguapypa. Umíva apytépe oĩ 5.000 kuimba'e rupi.
Jesús ojapyhy ipópe umi mbuja, ha oñembo'e rire Tupãme, oipehe'ã opa umi oguapývape. Péicha avei ojapo pe pira reheve, ha ome'ẽ chupekuéra ho'useha peve.
Hyguãtãmba rire, Jesús he'i hemimbo'ekuérape: --Pembyaty umi hembýva, ani haguã oñehundi rei.
Ombyaty hikuái ha omyenyhẽ 12 ajaka renyhẽ umi 5 mbuja rembyre reheve.
Ha opavave ohechávo ko mba'e hechapyrãva Jesús ojapóva he'i: --Kóva hína pe maranduhára ouva'erãva yvy ári.
Jesús ohecha kuaávo mbaretépe oguerahaseha chupe hikuái, omoingo haguã chupe huvicha guasúrõ, osẽ jeýnte oho umi yvyty rupi.
Ka'aru pytũvoma, Jesús remimbo'ekuéra oguejy y rembe'ýpe,
ojupi hikuái peteĩ kanóape ohasa haguã yguasu Galiléa, oguahẽ haguã Cafarnaúmpe. Pytũmbáma katu, ha Jesús ne'ĩra gueteri oguahẽ hendápekuéra.
Ha ho'a sapy'a peteĩ yvytu neratãva, ha upe y oñepyrũ ipochy.
Oho rire amo 5 kilómetro rupi, ohecha sapy'a hikuái Jesúspe oguatáva oúvo pe y ape ári hendápekuéra. Ha tuichaeterei oñemondýi hikuái.
Ha'e katu he'i chupekuéra: --Chénteko hína. Ani pekyhyje.
Vy'apópe oheja chupe ojupi pe kanóape, ha upéi sapy'aitépe oguahẽ hikuái ohohápe.
Upe ára ambuépe, umi opytávava'ekue yguasu mboypýri ohecha kuaa Jesús remimbo'ekuéra oguereha hague kanóa peteĩmi upépe oĩva'ekue, ha Jesús ndohói hague hendivekuéra.
Upe jave katu oguahẽ joa kanóakuéra oúva táva Tibériasgui. Namombyrýi oñemboja hikuái upe mbuja oje'u haguépe Jesús oñembo'e rire hese.
Ha ohechávo ndaiporiha upépe Jesús térã hemimbo'ekuéra, ojupipa hikuái umi kanóape ha oho Cafarnaúmpe Jesús rekávo.
Oguahẽvo pe yguasu mboypýri, ojuhu hikuái Jesúspe ha oporandu chupe: --Mbo'ehára, araka'e piko reju ra'e ápe?
Jesús he'i chupekuéra: --Añetéko ha'e peẽme: ‘Peẽ che reka pekaru haguére pene ryguãtã meve, ha ndaha'éi peikuaa haguére mba'épa he'ise umi mba'e hechapyrãva che ajapova'ekue.
Ani peñepia'ã tembi'u oñehundiva'erãre. Peñepia'ã uvei tembi'u oñehundi'ỹvare ha ome'ẽva peẽme jeikove opa'ỹva. Upéva pe tembi'u che, yvypóraicha ajuva'ekue ko yvy ári, ikatu ame'ẽ peẽme, Tupã che Ru ohechaukágui ojeroviaha che rehe.
Oporandu chupe hikuái: --Mba'épa rojapova'erã ikatu haguã rojapo umi mba'e Tupã oipotáva?
Jesús he'i chupekuéra: --Tupã niko chéve che mbouva'ekue ha oipota pejerovia che rehe.
Oporandu chupe hikuái upémarõ: --Mba'e hechapyrãva piko rejapóta ore rohecha haguã ha péicha roguerovia haguã pe eréva? Emombe'u oréve mba'e-mba'épa rejapo.
Ore rukuéra ypykue ho'uva'ekue maná yvy ojeiko'ỹháme, he'iháicha Ñandejára Ñe'ẽ: ‘Ome'ẽ chupekuéra ho'u haguã mbuja yvága pegua.’
Jesús he'i chupekuéra: --Añetehápe ha'e peẽme: Pe Moisés ome'ẽva'ekue peẽme ndaha'éi hína mbuja yvága pegua. Che Ru hína upe ome'ẽva mbuja añetete yvága pegua.
Upe mbuja che Ru ome'ẽva niko oguejy yvágagui ha omoingove opavavépe.
Ha'ekuéra he'i chupe: --Karai, opa árape kena eme'ẽ oréve upéva pe mbuja.
Ha Jesús he'i chupekuéra: --Che hína pe mbuja oporomoingovéva. Upe che rendápe oúva naiñembyahýi chéne araka'eve. Ha upe che rehe ojeroviáva, ndaijyuhéimo'ãi araka'eve.
Opáichavo, ha'éma kuri peẽme, peẽ ndapejeroviahái che rehe pehecha ramo jepe umi mba'e ajapóva.
Opa umi che Ru ome'ẽva chéve, ou che rendápe. Ha umi che rendápe oguahẽvape che namosẽmo'ãi.
Che niko ndajúiva'ekue ko yvy ári ajapo haguã pe che aipotávante. Ajuva'ekue katu ajapo haguã che Ru, che mbouva'ekue, oipotáva.
Ha che Ru, che mbouva'ekue oipotáva niko kóva: ani oñehundi che hegui avave umi ha'e ome'ẽva chéve, amopu'ã jey haguã katu chupekuéra ára pahápe.
Che Ru rembipota niko kóva: opa umi Ta'ýrape ohecháva ha hese ojeroviáva oguereko haguã jeikove opa'ỹva. Ha che amopu'ã jeýne chupekuéra ára pahápe.
Ha Jesús he'i haguére “Che niko hína pe mbuja yvágagui oguejyva'ekue” opa judíokuéra oñepyrũ oñe'ẽ vai Jesús rehe.
He'i hikuái: --Kóva piko ndaha'éi Jesús, José ra'y? Jaikuaa niko isy ha itúvape. Mba'éicha piko ko'ágã oúta he'i oguejy hague yvágagui?
Jesús he'i chupekuéra: --Pekirirĩ, anive pengururu.
Avave ndoúi che rendápe ndoguerúi ramo chupekuéra che Ru, che mbouva'ekue. Ha che amopu'ã jeýne chupekuéra ára pahápe.
Maranduhárakuéra kuatiápe niko he'i: “Tupã oheko mbo'éta opavavépe.” Aipóramo, oimeraẽ ohendúva che Rúpe ha ohejáva ha'e oheko mbo'e chupe, umíva ou che rendápe.
Kóva nde'iséi oĩha ohecháva che Rúpe, nahániri. Pe Tupãgui oúvante pe ohechava'ekue chupe.
Añetehápe ha'e peẽme: pe ojeroviáva che rehe oikovéta opa ára guarã.
Che hína pe mbuja oporomoingovéva.
Pende rukuéra ypykue niko ho'uva'ekue maná yvy ojeiko'ỹháme, ha omano jeýnte avei upe rire.
Che niko añe'ẽ peẽme mbuja oguejýva yvágagui, ha oimeraẽ ho'úva upéva nomanomo'ãi.
Che hína pe mbuja oporomoingovéva, oguejýva yvágagui. Upéva pe mbuja ho'úva oikovéta opa ára guarã. Pe mbuja che ame'ẽtava peẽme niko che rete voi hína, che ame'ẽva opavave rehehápe, oikove haguã.
Kóva ombopochy umi judíokuérape, ha he'i hikuái ojupe: --Mba'éicha piko hete ho'ukáta ñandéve?
Jesús he'i chupekuéra: --Añetehápe ha'e peẽme: ndape'úi ramo che, yvypóraicha ajuva'ekue, retégui ha ndape'úi ramo che ruguýgui, ndapeikovemo'ãi.
Pe ho'úva che rete ha che ruguýgui oikovéta opa ára guarã, ha che amopu'ã jeýta chupe ára pahápe.
Che rete niko tembi'uete hína ha che ruguy pe mba'e pey'uva'erã ha'etéva.
Che rete ha che ruguýgui ho'úva niko peteĩnte che ndive, ha che peteĩnte hendive.
Che Ru, che mbouva'ekue niko oikovéva, ha ha'e rupi che aikove. Péicha avei, upe che retégui ho'úva, oikovéta che rupi.
Che añe'ẽ hína peẽme upe mbuja yvágagui iguejyva'ekuére. Upéva ndaha'éi ku manáicha pende rukuéra ypykue ho'uva'ekue, ha péicha ramo jepe omano. Kóva ko mbuja ho'úva, oikovéta opa ára guarã.
Jesús ombo'e ko'ã mba'e Cafarnaúm judíokuéra tupaópe.
Ohendúvo ko'ã mba'e, heta umi upépe oĩva he'i: --Ko'ã mba'e he'íva niko hasy ñamokõ haguã. Máva piko ojapóta?
Jesús oikuaa ha'ekuéra oñe'ẽ ngururuha ko'ã mba'ére, avave he'i'ỹre chupe mba'eve. Upévare he'i chupekuéra: --Kóva piko pene mboguevise?
Mba'e piko ndojehúi chéne peẽme péicharõ, che recha ramo chéve, yvypóraicha ajuva'ekue ko yvy ári, ajupi jey ramo aju haguégui?
Tupã Espíritu niko pe oporomoingovéva, ha yvypóra rete naiporãi mba'everã. Opa umi mba'e che ha'éva peẽme niko ogueru peẽme Tupã Espíritu oporomoingovéva.
Oĩ jepe gueteri pende apytépe oguerovia'ỹva umi mba'e che ha'éva. Jesús niko iñepyrũmby guive voi oikuaa mávapa hína umi ndojeroviamo'ãiva hese, ha mávapa upe omoñuhãtava chupe.
Upéi he'i chupekuéra: --Upévare niko ha'e peẽme: avave ndou mo'ã che rendápe, ndohejái ramo chupe che Ru.
Upe guive heta umi hendive oikova'ekue, ko'ágã ojeheja chugui ha ndoikovéi hendive.
Jesús oporandu umi 12 hemimbo'ekuérape: --Peẽ piko pehose avei?
Simón Pedro he'i chupe: --Ore Jára, máva rendápe piko rohóta? Ne ñe'ẽ niko umi oporomoingovéva opa árape guarã.
Ore niko rogueroviáma, ha roikuaa nde ha'eha pe imarangatúva Tupã ombouva'ekue.
Jesús he'i chupekuéra: --Ndachéi nga'u piko, peẽ 12 peimévape poiporavova'ekue? Jepe oĩ pende apytépe peteĩ mba'e pochykuéra ruvicháva.
Kóicha he'ívo, Jesús oñe'ẽ hína Judas, Simón Iscariote ra'yre. Judas hína pe omoñuhãtava Jesús, oĩ ramo jepe ha'e umi 12 Jesús remimbo'ekuéra apytépe.
Ko'ã mba'e ojehu rire, Jesús oho oiko yvy Galiléape. Ndohoséi oiko Judéape, judío myakãhárakuéra ohekágui chupe ojuka haguã.
Hi'aguĩma judíokuéra ombyarete haguã Enramadaguy,
ha upévare Jesús ryvykuéra he'i chupe: --Esẽ ko'águi ha tereho Judéape ikatu haguã umi nde rehe ojeroviáva upepegua ohecha avei umi mba'e rejapóva.
Rejekuaaukase ramo niko rejapova'erã opa mba'e, opavave ohecha haguãicha. Rejapo niko ko'ã mba'e, mba'ére piko péicharõ nderejapói opavave ohecha haguãicha?
Tyvýrakuéra jepe niko ndojeroviái hese.
Jesús he'i chupekuéra: --Ne'ĩra gueteri oguahẽ pe ára che aha haguã. Peẽme guarã katu oimeraẽ árante iporã.
Yvypórakuéra niko ndoguerekói mba'érepa ndaija'éivo pende rehe. Che rehe katu ndaija'éi, ahechaukágui chupekuéra hembiapo vaikue.
Tapehónte peẽ upe aretehápe. Che ndahamo'ãi, noguahẽigui gueteri chéve che ára.
Péicha he'i chupekuéra ha opytave Galiléape.
Ityvýrakuéra oho rire, Jesús avei oho upe aretehápe. Kirirĩhamete oho, avave ohecha'ỹ haguãicha chupe.
Umi judío myakãhárakuéra oheka chupe, ha oiko oporandu: --Moõpa oiméne?
Heta oĩ avave ohendu'ỹ haguãicha oñe'ẽva hese. Oĩ he'íva: “Kuimba'e imba'e porãva niko upéva”, oĩ katu he'íva: “Ndaupéichai, opavavépe niko ombotavy.”
Ha ndaipóri oñe'ẽ hatãva hese opavave rovake, okyhyjepágui hikuái judíokuéra myakãhárakuéragui.
Upe arete mbyte rupíma oñeime jave, Jesús oho Tupaópe oporombo'e haguã.
Umi judío myakãhárakuéra ijurujaipa opytávo, ha he'i: --Mba'éicha rupi piko hetaite mba'e oikuaa, ko avave nombo'éiva'ekue chupe?
Jesús he'i chupekuéra: --Ko'ã mba'e ambo'éva, ndaha'éi che jeheguínte ambo'éva. Che mbouhare ome'ẽ chéve.
Oimeraẽ ojapóva Tupã rembipota ohecha kuaáne umi mba'e che ambo'évapa ou Tupãgui, térãpa che jeheguínte osẽ.
Pe ijeheguínte oñe'ẽva, ha'e oñembotuichaséguinte oñe'ẽ. Pe ombotuichaséva imbouharépe katu, añeteguánte he'i ha ndaipóri mba'eve ja'eva'erã hese.
Añete niko Moisés oheja hague peẽme hembiapoukapy, ajépa. Ha pende apytépe ndaipóri peteĩnte jepe ojapóva pe ipype he'íva. Mba'ére piko peẽ che jukase?
Heta oĩ he'íva chupe: --Mba'e pochy ne mbotarova. Máva piko nde jukase?
Jesús he'i chupekuéra: --Peteĩ mba'énte ajapo pytu'uha árape, ha pepyta pende jurujaipa.
Moisés niko ohejava'ekue peẽme peapi'ouka haguã pende ra'ykuérape, jepe ndaha'éiva'ekue ha'e pe omoñepyrũva'ekue upéva, pende rukuéra ypykuénteva'ekue. Upévare, peẽ peapi'ouka pende ra'ykuéra pytu'uha árape jepe.
Peteĩ mitã peapi'ouka ramo Moisés rembiapoukapy péicha he'ígui, ha upéva pejapo pytu'uha árape jepe, mba'ére ko'ágã pende pochy che ndive amonguera haguére peteĩ hasývape pytu'uha árape?
Ani pehecháva rehénte peñe'ẽ, hekópe uvei peñe'ẽ ha ani peẽme hi'ãháichante.
Oĩ Jerusalenguáva upévo he'íva: --Ndaha'éi piko kóva pe ojehekáva ojejuka haguã?
Péina ápe oñe'ẽ hína opavave rovake, ha avave nde'íri chupe mba'eve. Oiménepa ñane myakãhárakuéra oikuaa kóva ha'eha pe Mesías?
Ñande niko jaikuaa porã moõguápa kóva. Jaikuaa avei, pe Mesías ou vove, avave ndoikuaaihamo'ãi moõguipa ou.
Jesús oporombo'éva hína Tupaópe, ohendúvo ko'ã mba'e hatã oñe'ẽ ha he'i: --Añete piko peikuaa mávapa che ha moõguipa aju? Che ndajúi che jeheguínte. Aju, che mboúgui peteĩ ijeroviaháva ha peẽ peikuaa'ỹva.
Ha che aikuaa chupe, chugui ajúgui ha ha'e che mboúgui.
Upévo, oĩ oguerahaséva Jesúspe omoĩ haguã chupe yvyrakuápe. Opáichavo, avave ndopokói hese noguahẽigui gueteri hi'ára.
Heta katu oĩ ojeroviáva hese, ha he'íva: --Pe Mesías ou vove, nga'u piko hetave mba'e hechapyrãva ojapóta chugui?
Umi fariséo ohendu upe oje'éva Jesús rehe. Upévare oñemoĩ hikuái pa'i ruvichakuéra ndive, ha omondo ñorãirõhára Tupao pegua omyakãsã haguã Jesúspe.
Jesús he'i: --Sapy'amínte aimevéta pene ndive. Upéi aha jeýta upe che mbouva'ekue rendápe.
Peẽ che rekáne ha ndachejuhumo'ãi, ndaikatumo'ãigui peho pe ahatahápe.
Judío myakãhárakuéra oporandu joa ojupe kóicha: --Moõ mba'e piko ohóta kóva, ikatu'ỹ haguã jajuhu chupe? Ohóta mba'e piko tetã ambuére, judíokuéra oikoha rupi, ha umi rupi ombo'e umi Tupãre ija'e'ỹvape?
Mba'éiko he'ise, he'írõ: “Che rekáne ha ndachejuhumo'ãi, ndaikatumo'ãigui peho che ahatahápe?”
Pe arete ára paha, pe ára oñemomba'evéva hína. Upéva pe árape, Jesús oñembo'y ha hatã oñe'ẽ he'ívo: --Oĩ ramo ijyuhéiva, tou che rendápe ha toy'u.
Ha Ñandejára Ñe'ẽ he'iháicha “Umi che rehe ojeroviáva py'águi osyrýta y oporomoingovéva”.
Kóicha oñe'ẽvo niko Jesús he'ise opa umi hese ojeroviávape oñeme'ẽtaha Espíritu Santo. Upérõ, Espíritu Santo noñeme'ẽi gueteri, Jesús noñemopu'ãi haguére gueteri heko mimbipápe.
Oĩ upépe oĩva, ha ohendúvo umi mba'e Jesús he'íva, he'i: --Kóva niko hína pe maranduhára.
Oĩ katu he'íva: --Kóva ha'e pe Mesías. Ha oĩve he'íva: --Ndaha'éi. Pe Mesías niko ndahamo'ãi Galileagua.
Ñandejára ñe'ẽ niko he'i pe Mesías mburuvicha guasu David ñemoñareva'erãha ha ouva'erã táva Beléngui, David voi ou oikove ypy haguépe.
Ha péicha oĩ ojoavy ha oñoñe'ẽ apíva Jesús rehe.
Oĩ umi omyakãsãséva chupe, opáichavo avave ndopokói hese.
Umi ñorãirõhárakuéra Tupao pegua oho jey umi fariséo ha pa'i ruvichakuéra rendápe. Ha'ekuéra oporandu umi ñorãirõhárape: --Mba'ére piko ndapeguerúi?
Umi ñorãirõhára he'i: --Ndaipóri niko avave oñe'ẽva ko kuimba'e oñe'ẽháicha.
Umi fariséo he'i chupekuéra: --Peẽme piko pene mbotavy avei?
Oĩ nga'u piko peteĩnte jepe myakãhárakuéra, térã Fariséova ogueroviáva chupe?
Umi tekove tavy, oikuaa'ỹvape Moisés rembiapoukapy, umívape Tupã ohundíta.
Nicodemo, ku peteĩ jey ohova'ekue Jesús rendápe, he'i hapicha fariséokuérape:
--Ndaikatúi ja'e mba'eve avavére ñahendu mboyve mba'épa oguereko he'iva'erã ijehe ha jaikuaa porã mboyve pe ojapova'ekue. Ñande léi péicha he'i.
He'i chupe hapicha fariséo: --Nde piko Galileagua mba'e avei? Ehecha mba'épa he'i Ñandejára Ñe'ẽ ha rejuhúta mba'eveichagua maranduhára nosẽiha Galiléagui.
Upéi, opavave oho hógapekuéra.
Ha Jesús oho Yvyty Olivotýpe.
Upe ára ambue ko'ẽme Jesús oho jey Tupaópe. Heta oĩ oñembojáva hendápe, upémarõ oguapy ha oñepyrũ ombo'e chupekuéra.
Upévo, umi Moisés rembiapoukapy mbo'eha, ha fariséo ogueraha chupe peteĩ kuña, ojejuhuva'ekue omyakãratĩ jave iménape. Omoĩ pe kuña opavave mbytépe,
ha he'i hikuái Jesúspe: --Mbo'ehára, ko kuña niko ojejuhu omyakãratĩ jave iménape.
Moisés rembiapoukapýpe niko he'i ko'ãichagua kuña oñembo'ítava'erã omano meve. Ndépa mba'e ere?
Ha'ekuéra ou oporandu chupe péicha omoñuhã, ha upéi, omoĩ vai haguã chupe myakãhára renondépe. Jesús katu ojayvy ha ikuãme oñepyrũ ohai pe yvýre.
Ha oporandu jey-jeýre chupe, oñakã rapu'ã ha he'i chupekuéra: --Oime ramo pende apytépe hembiapo vai'ỹva, upéva raẽ tojapi chupe itápe.
Upépe ojayvy jey ha oñepyrũ jey ohai pe yvýre.
Ko'ã mba'e ohendúvo, opavave oñepyrũ oho, ha umi itujavéva tenondete. Jesús opyta ha'eño pe kuña ndive upépe,
ha oñakã rapu'ã ha'e ha oporandu pe kuñáme: --Moõ piko ohopa hikuái? Ndaipóri véima piko oipotáva remano?
Pe kuña he'i chupe: --Nahániri karai. Jesús he'i chupe upémarõ: --Che avei ndaipotái remano. Tereho, ha anive ne rembiapo vai.
Jesús oñe'ẽ jey opavavépe, ha he'i chupekuéra: --Che hína yvypóra resapehára. Pe che moirũva oguerekóta pe tesape oporomoingovéva, ha ndoikomo'ãvéima pytũmbýpe.
Umi fariséo he'i chupe: --Nde niko nde jeheguínte reñe'ẽ nde rehe, ha upéva naiporãi mba'everã.
Jesús katu he'i chupekuéra: --Ndaupéichai. Che jeheguínte añe'ẽ ramo jepe che jehe, añete guánte ha'e. Che niko aikuaa moõguipa aju ha moõpa aha. Peẽ katu ndapeikuaái.
Peẽ niko pemoĩ porã térã pemoĩ vai pende rapichápe opavave ojapoháicha. Che katu avavére péicha ndajapói.
Ha oimérõ jepe ajapo, hekopete ajapo, nacheañóigui pe ajapóva. Che Ru, che mbouhare oĩ che ndive.
Pende léipe niko he'i: “Oĩ ramo mokõi he'íva ohecha hague peteĩ mba'e, añetegua pe he'íva.”
Upévare, che voi añe'ẽ che jehe, ha upéi che Ru, che mbouhare, avei oñe'ẽ che rehehápe.
Oporandu chupe hikuái: --Moõ piko oime nde ru? Jesús he'i chupekuéra: --Peẽ ndachekuaái, ha ndapeikuaái che Rúpe. Chéve che kuaa rire, peikuaava'erã mo'ã avei che Rúpe.
Kóicha oñe'ẽ Jesús oporombo'e jave Tupaópe, umi karameguã ypýpe oñeñongatuhápe viru Tupaópe oñekuave'ẽva.
Jesús he'i jey chupekuéra: --Che niko aháta. Peẽ katu che rekáta ha opáichavo pemanóta pene rembiapo vaikuépe. Peẽ ndaikatúi peho, che ahatahápe.
Judíokuéra myakãhárakuéra he'i chupe: --Kóva piko ojejukáta mba'e, ajeve he'i ndaikatumo'ãiha jaha ha'e ohotahápe?
Jesús he'i chupekuéra: --Peẽ niko ko yvy pegua, che katu yvága pegua. Peẽ niko ko yvy arigua, che katu ndaha'éi yvy arigua.
Upévare ha'e kuri peẽme pemanotaha pene rembiapo vaikuépe. Ha pemanóta pene rembiapo vaikuépe, ndaperoviái ramo ‘Cheha pe Ha'éva.’
Upépe oporandu chupe hikuái: --Máva piko nde? Jesús he'i chupekuéra: --Iñepyrũmby guive niko ha'éva peẽme,
heta mba'e areko ikatúva ha'e pende rehe, ha ahecha pende rehe heta mba'e pene moĩ vaíva. Upe che mbouva'ekue katu añete guánte he'i, ha che ha'e opavavépe, umi mba'e chugui ahenduva'ekue.
Ha'ekuéra katu ndohecha kuaái Jesús oñe'ẽha chupekuéra Itúvare.
Upévare he'i chupekuéra: --Peẽ chéve, yvypóraicha ajuva'ekue ko yvy ári, che rupiha ára yvate kurusúre, peikuaáta ‘Cheha pe Ha'éva’, ha che ndajapoiha mba'eve che jehegui. Che amombe'u umi mba'e che Ru he'iva'ekue che ha'e haguãnte.
Pe che mbouva'ekue oĩ hína che ndive. Che Ru ndacherejái cheño, ajapógui umi mba'e chupe ombovy'áva.
Heta umi ohendúva Jesús péicha oñe'ẽ, ojerovia hese.
Ha Jesús he'i umi hese ojeroviava'ekuépe: --Peẽ pejapo ramo upe che ha'éva peẽme, peẽ che remimbo'e añetéta.
Peikuaáta añetehápe Tupãme, ha upéva pende joráta pe mba'égui pende rerekóva ipo guýpe.
Ha'ekuéra katu he'i chupe: --Ore niko Abraham ñemoñare, ha araka'eve ndoroikóiva'ekue avave po guýpe. Mba'e erese oréve, ere ramo rojejorataha?
Jesús he'i chupekuéra: --Añetéko ha'e peẽme, opa iñangaipáva niko oiko angaipa po guýpe.
Peteĩ tembiguái niko ndopytái ijára rógape omano meve. Pe óga jára ra'y katu opyta pe ógape omano meve.
Upévare, Tupã Ra'y pende jora ramo pene rembiapo vai po guýgui, añetehápe pene sãsõ.
Che aikuaa peẽ Abraham ñemoñareha. Péicharõ jepe, peẽ che jukase ndaperoviáigui che ñe'ẽ.
Che amombe'u peẽme umi mba'e che Ru ohechaukava'ekue chéve. Peẽ katu pejapo pende ru he'i haguéicha peẽme.
Ha'ekuéra he'i chupe: --Abraham niko ore ypykue. Jesús katu he'i chupekuéra: --Abraham ñemoñare rire añete peẽ, pejapova'erã mo'ã ha'e ojapo haguéicha.
Upéva rangue peẽ che jukase, amombe'u haguére peẽme ñe'ẽ añetegua Tupã he'iva'ekue chéve. Abraham ndaupéichaiva'ekue.
Peẽ pejapo pende ru ojapoháicha. Ha'ekuéra he'i Jesúspe: --Ore ndaha'éi mitã okarakue. Peteĩnte ore Ru, ha upéva Tupã.
Jesús he'i chupekuéra: --Tupã pende ru rire, che rayhuva'erã mo'ã peẽ. Tupãgui niko che aju, ha ápe aime. Ndajúi che jehegui reínte, Tupã pe che mboúva.
Mba'érepa ndoikéi peẽme pene akãme umi mba'e ha'éva peẽme? Napehenduséigui che ñe'ẽ.
Pende ru niko aña. Peẽ imba'e ha peime pejapo haguãicha umi mba'e ha'e ojaposéva. Iñepyrũmby guive voi niko ha'e oporojukáva. Ha'e ndoikuaái añetegua ha nde'íri añeteguáva. Oñe'ẽ ramo ijapu, japúnte oikuaágui, ha japu rapógui voi ha'e.
Che katu ha'e peẽme añetegua, ha peẽ ndachereroviái.
Máva pende apytégui ikatu he'i che rehe che rembiapo vaiha? Ha añetegua ramo pe ha'éva peẽme, mba'ére ndachereroviái?
Umi Tupãgui oúva niko ohendu upe Tupã he'íva. Peẽ katu niko ndaha'éi Tupã ñemoñare ha upévare napehenduséi.
Upémarõ umi judíokuéra he'i Jesúspe: --Añete guánte niko ro'e, ro'évo nde rehe nde Samariaguaha ha mba'e pochy oĩha nde pype.
Jesús he'i chupekuéra: --Ndarekói mba'e pochy che pype. Che amomba'e che Rúpe, peẽ katu nachemomba'éiete.
Che ndaipotái avave che momba'e. Oime katu upéva oipotáva ha ha'e oñemoĩ che ndive.
Añetéko ha'e peẽme, pe ojapóva che ha'éva nomanomo'ãi araka'eve.
Umi judíokuéra he'i chupe: --Ko'ágã katu roikuaa porã mba'e pochy rerekoha nde pype. Abraham ha opaite maranduhárakuéra niko omanombava'ekue, ha reju ere oréve: “Pe ojapóva che ha'éva nomanomo'ãi.”
Nde nga'u piko nde tuichave ore ypykue Abrahámgui? Ha'e niko omanova'ekue ha umi maranduhárakuéra péichante avei. Máva piko nde?
Jesús he'i chupekuéra: --Cheté voi añemomba'e ramo che jupe, upéva naiporãi mba'everã. Upe che momba'éva katu niko che Ru, upe peẽ pejéva ha'eha pene Tupã.
Ha peẽ katu ndapeikuaái chupe. Che katu aikuaa chupe, ha ha'e ramo ndaikuaaiha chupe, peẽicha che japúta. Añetehápe ha peẽme che aikuaaha chupe, ha japo pe ha'e he'íva.
Pende ypykue Abraham niko ovy'ava'ekue ohecháta haguére che ajuha ára. Ha ohechava'ekue ha'e, ha tuicha ovy'a.
Umi judíokuéra he'i Jesúspe: --Ne'ĩra gueteri niko remboty 50 áño, ha piko eréta oréve rehecha hague Abrahámpe?
Jesús he'i chupekuéra: --Añetehápe ha'e peẽme, che aikove Abraham mboyve guive.
Upépe ipojái hikuái itáre ojapi haguã chupe. Jesús katu kañyháme osẽ chuguikuéra Tupaógui.
Jesús oguatávo ohóvo, ohecha peteĩ kuimba'épe ohecha'ỹva oikove ypy guive.
Ha hemimbo'ekuéra oporandu chupe: --Mbo'ehára, mba'érepa ndohechái ha'e oikove ypy guive? Túvakuéra angaipáre, térãpa iñangaipáre voi?
Jesús he'i chupekuéra: --Ndaha'éi ha'e térã túvakuéra iñangaipa haguére. Péicha ojehu chupe, ojehecha haguã mba'épa ikatu ojapo hese Tupã pokatu.
Ára hesakã aja, tekotevẽ jajapo pe che mbouhare oipotáva. Cháke oúvo pyhare, avave ndaikatumo'ãi ojapo mba'eve.
Ko yvy ári aime aja, che hína pe ohesapéva opavavépe.
Ko'ã mba'e he'i rire, Jesús ondyvu yvýpe, ojapo tuju hendýpe ha omona pe ohecha'ỹva resáre. Upéi he'i chupe: --Tereho ejovahéi Siloé y no'õme. (Siloé he'ise temimondo).
Pe ohecha'ỹva oho ha ojovahéi, ha ou ojevývo ohecháma.
Umi hóga jere rupi oikova'ekue, ha umi ohechámiva'ekue chupe ojerure oikóvo ho'uva'erã umi okáre ohecha chupe. Ha he'i ojupe: --Ndaha'éi piko upéva ku jahechámiva upe rupi oguapy ha ojerure ho'uva'erã?
Oĩ he'íva. --Hẽe. Péva ha'e. Oĩ katu he'íva: --Nahániri, ndaha'éi. Ijoguahánte upéva. Pe kuimba'e, ha'ete voi katu he'i: --Che hína upéva.
Upépe oporandu chupe hikuái: --Ha mba'éicha rupi piko ko'ágã rehecha?
Ha he'i chupekuéra: --Ku kuimba'e hérava Jesús ojapo tuju ha omona rire che resáre he'i chéve: ‘Tereho Siloé y no'õme ha ejovahéi.’ Aha upépe ha ajovaheipa rire, ahecha.
Oporandu chupe hikuái: --Moõ piko oime pe kuimba'e? Ha'e he'i chupekuéra: --Ndaikuaái.
Ha ogueraha hikuái pe ohecha'ỹva'ekuépe fariséo rendápe.
Pytu'uha árape niko Jesús ojapo pe tuju ha upéi omonguera chupe.
Umi fariséo háma oporandu chupe mba'éichapa ou ohecha. Ha ha'e he'i chupekuéra: --Omona tuju che resáre, upéi ajovahéi ha ko'ágã ahecha.
Oĩ fariséo he'íva: --Péicha ojapóva ndoúi Tupãgui. Nomomba'éi niko pytu'uha ára. Oĩ katu he'íva: --Peteĩ iñangaipáva piko mba'éicha ojapóta mba'e hechapyrãva koichagua? Ha ojoavypa hikuái oñondive.
Upéi katu oporandu jey pe ohecha'ỹva'ekuépe: --Ha'e niko ne monguera ha rehecha haguã. Ndépa mba'e ere hese? Ha ha'e he'i: --Che ha'e hese, ha'e maranduharaha.
Umi judío myakãhárakuéra katu ndogueroviaséi pe kuimba'e ndohechái hague, ha ko'ágã ikatuha ohecha. Upévare ohenoika túvakuérape,
ha oporandu chupekuéra: --Kóva piko pende ra'y, peẽ pejéva ndohechái hague oikove ypy guive? Mba'éicha rupi piko ko'ágã ohecha?
Túvakuéra he'i: --Kóva ha'e ore ra'y, ha oikove ypy guive voi ndohecháiva. Upéva roikuaa porã.
Mba'éicha haguãpa ko'ágã ohecha ha máva chupe omonguera katu ndoroikuaái. Peporandu chupe. Okakuaapáma niko oñe'ẽ haguã ijehe.
Túvakuéra péicha he'i okyhyjégui judíokuéra myakãhárakuéragui. Ha'ekuéra niko he'íma omosẽtaha oimeraẽ he'ívape Jesús ha'eha pe Mesías, pe judíokuéra tupaógui.
Upévare niko túvakuéra he'i chupekuéra: “Peporandu chupe, okakuaapáma niko.”
Ohenói jey hikuái pe ohecha'ỹva'ekuépe, ha he'i chupe: --Tupã rérare ere oréve añete guánte eretaha. Ore roikuaa porã upéva pe kuimba'e hembiapo vaiha.
Ha'e katu he'i chupekuéra: --Che ndaikuaái hembiapo vaípa, térãpa nahániri. Peteĩ mba'e katu aikuaa porã: ndahecháiva'ekue ha ko'ágã katu ahecha.
Oporandu jey chupe hikuái: --Mba'e ojapo nde rehe, rehecha haguã?
Ha'e he'i chupekuéra: --Ha'éma niko peẽme, ha nacherenduséi. Maerã piko peporandu chéve amombe'u jey-jey haguã peẽme? Térã piko peikose peẽ, hemimbo'e ramo avei?
Upépe ipochypa hikuái ha yvýre omano chupe. He'i chupe: --Nde mba'e ikatu reiko upéva remimbo'e ramo.
Ore katu Moisés remimbo'e hína. Ha ore roikuaa Tupã oñe'ẽ hague Moiséspe, upéva katu, ndoroikuaái moõguipa osẽ.
Pe kuimba'e he'i chupekuéra: --E'a nde! Peẽ ndapeikuaái moõguipa ha'e osẽ, ha chéve che monguera.
Jaikuaa porã niko Tupã nohenduiha iñangaipávape. Ha'e ohendu umi chupe amomba'e guasúvape ha ojapóva hembipota.
Araka'eve noñehendúiva oĩha omongueráva ohecha'ỹvape oikove ypy guive.
Ko kuimba'e ndoúi rire Tupãgui, ndaikatúiva'erã mo'ã ojapo mba'eve.
Upérõ he'i chupe hikuái: --Nde, ne renyhẽva tembiapo vaígui reikove ypy guive, piko rejúta ore reko mbo'e haguã? Ha upepete omosẽ chupe hikuái pe judíokuéra tupaógui.
Jesús ohendu pe ohecha'ỹva'ekue oñemosẽ hague. Upévare ojuhúvo chupe he'i: --Ndépa rejerovia Tupã Ra'ýre, yvypóraicha ouva'ekue ko yvy ári?
He'i ha'e: --Ere chéve mávapa, ha ajeroviáta hese.
Jesús he'i chupe: --Rehecháma niko chupe. Che hína upéva, ko ne ndive oñe'ẽva.
Upépe, pe kuimba'e oñesũ Jesús renondépe, ha he'i chupe: --Ajerovia nde rehe che Jára.
Jesús he'i upémarõ: --Che aju ko yvy ári ojehecha haguã opavave hembiapo vaiha, umi ohecha'ỹa ohecha haguã, ha umi ohecháva ani haguã ohechave.
Fariséo oĩva upépe Jesús ndive, ohendúvo ko'ã mba'e he'i: --Ore nga'u piko ndorohechái mba'e avei?
Jesús he'i chupekuéra: --Ndapehechái rire, ndo'áiva'erã mo'ã pende ári pene angaipa. Peje haguére pehechaha katu, ho'áta pende ári pene angaipa.
Oikova'ekue táva Betániape peteĩ kuimba'e hasýva hérava Lázaro. Upepeguava'ekue avei María ha ikypy'y Marta.
María niko Lázaro reindyva'ekue, ku oñohẽva'ekue Jesús pýre mba'e ryakuã porã ha upéi hi'ávape omokã.
Mokõive Lázaro reindy he'ika Jesúspe: --Ore Jára, ne irũ rehayhu etéva niko hasy hína.
Upéva Jeús ohendúvo he'i: --Kóva ko mba'asýgui Lázaro nomanomo'ãi. Upéva rupi katu ojehecháta mba'echaitépa tuicha Tupã ha Tupã Ra'y.
Jesús niko ohayhu Marta, tyke'ýra ha Lázarope.
Ha oje'e ramo jepe chupe Lázaro hasyha, opytave upe oĩháme mokõi ára.
Upéi he'i hemimbo'ekuérape: --Jaha jey Judéape.
Hemimbo'ekuéra katu he'i chupe: --Mbo'ehára, akokueheténte niko umi upepegua nde jukase kuri oikóvo itápe, ha piko ko'ágã rehose jey upépe?
Jeús he'i chupekuéra: --Ára niko ojepyso kuarahy osẽ guive oguejy peve, ajépa? Upe árape oguatáva noñepysãngái ohechágui upe ohesapéva ko yvy.
Pyhare oguatáva katu oñepysãnga, ndaipórigui chupe ohesapéva.
Upéi he'ive chupekuéra: --Ñande irũ Lázaro niko oime okẽ hína. Aháta chupe amombáy.
Hemimbo'ekuéra he'i chupe: --Ore Jára, oke ramo niko he'ise okuerataha.
Hemimbo'ekuéra niko oimo'ã Jesús he'iha Lázaro okeha añete. Ndohechakuaái hikuái Jeús he'i hague chupekuéra Lázaro omano hague.
Upémarõ Jesús he'i porã chupekuéra: --Lázaro niko omanóma.
Ha pende rehehápe, avy'a naiméi haguére upépe upe jave. Péicha iporãve, pejerovia haguã che rehe. Jaha jahecha chupe.
Upépe Tomás, Gemelo ojeheróva, he'i hapicha Jesús remimbo'ekuérape: --Jaha ñane Mbo'ehára ndive, ha ñamano hendive.
Jesús oguahẽvo Betániape, ojuhu ojapóma hague 4 ára Lázaro retekue oñemoĩ hague itakuápe.
Betania opyta 3 kilómetro rupi Jerusaléngui,
ha heta Judeagua oho oñandúvo Marta ha Maríape ikyvy omano haguére.
Marta ohendúvo Jesús oguahẽha ohóvo, osẽ ohuguãitĩvo. Marta katu opyta hógape.
Marta he'i Jesúspe: --Che Jára, reime rire ko'ápe che kyvy nomanóiva'erã mo'ã.
Ha aikuaa ko'ágã jepe, Tupã ome'ẽtaha ndéve oimeraẽ mba'e chupe rejeruréva.
Jesús he'i chupe: --Nde kyvy oikove jeýta.
Marta katu he'i chupe: --Che niko aikuaa ágã ára pahápe, ha'e oikove jeytaha opa omanóva oikove jeývo.
Upépe Jesús he'i chupe: --Che hína pe aporomoingovéva, ha aporomoingove jeýva. Che rehe ojeroviáva, omano ramo jepe oikovéta.
Ha opa oikovéva gueteri ha ojeroviáva che rehe, nomanomo'ãi araka'eve. Ndépa rerovia ko'ã mba'e?
Ha Marta he'i chupe: --Arovia che Jára. Che arovia nde ha'eha pe Mesías, Tupã Ra'y, ouva'erãva ko yvy ári.
Péicha Marta oñe'ẽ rire, oho ohenói ikypy'y Maríape ha he'i chupe ha'eñoháme: --Ñane Mbo'ehára niko oime oguahẽ hína ha oporandu nde rehe.
María ohendúvo upéva, pya'e opu'ã ha oho hendápe.
Jesús ne'ĩra gueteri oguahẽ porã Betániape. Oĩ gueteri hína upe María ohuguãitĩ haguépe chupe.
Umi ouva'ekue María rógape oñandu haguã chupe, ohecha ha'e pya'e opu'ãha ha osẽha hógagui. Ha'ekuéra oho meme avei hapykuéri, oimo'ãgui María ohoha ojahe'o Lázaro retekue oĩháme.
María oguahẽvo Jesús rendápe, oñesũ henondépe ha he'i chupe: --Che Jára, reime rire ko'ápe, che kyvy nomanóiva'erã mo'ã.
Opoko Jesús py'áre ohechávo mba'éichapa María ojahe'o ha umi hendive ouva'ekue. Ha tuicha oguapy hese upéva.
Oporandu chupekuéra: --Moõ piko pemoĩ ra'e hetekue? He'i hikuái chupe: --Eju ehecha, ore Jára.
Upévo Jesús hasẽ.
Ha umi upépe oĩva'ekue he'i: --Pehecha piko mba'éichapa ohayhu ra'e chupe?
Oĩ katu he'íva: --Ha'e niko omonguerava'ekue ohecha'ỹvape. Ndaikatúi chéne nga'u piko ojapo ra'e mba'eve ani haguã Lázaro omano?
Jesús tuicha ñembyasy reheve oñemboja pe itakuápe. Pe itakua juru oñemboty peteĩ itápe.
Jesús he'i: --Peipe'a ko ita. Marta, pe omanóva reindy he'i chupe: --Che Jára, inéma niko, 4 árama niko ojapo omano hague.
Jesús he'i chupe: --Nda'éi nga'u piko ndéve ra'e, rejerovia ramo che rehe rehechataha mba'eichaitépa tuicha Tupã?
Ha oipe'a hikuái pe ita pe itakua jurúgui. Ha Jesús oma'ẽ yvate gotyo ha he'i: --Che Ru, romomba'e, nde che rendúgui.
Che aikuaa nde che renduha manté. Ha'énte ndéve kóva, umi ko'ápe oĩvare, ha'ekuéra oguerovia haguã ndeha pe che mbouva'ekue.
Péicha he'i rire, osapukái: --Lázaro, esẽ upégui.
Pe omanova'ekue osẽ okápe. Umi ipo ha ipy ojejokuapa génerope, ha hova katu ojejaho'i pañuélope. Jesús he'i upépe: --Pejora ha peheja toho.
Heta umi ouva'ekue María andúvo, ohechávo pe Jesús ojapova'ekue ou ojerovia hese.
Oĩ katu ohóva umi fariséo rendápe, ha omombe'u chupekuéra pe ojehuva'ekue.
Upépe fariséo ha pa'i ruvichakuéra oñembyaty umi myakãhárakuérape, ha oporandu hikuái: --Mba'épa jajapóta? Ko kuimba'e niko ojapo hína heta mba'e hechapyrãva.
Jaheja rei ramo chupe, opavave ojeroviáta hese, ha mburuvichakuéra Romagua oúta ohundi ñande Tupao ha ñane retã.
Peteĩva katu hérava Caifás, pa'i guasúrõ ojupiva'ekue upéva pe añorã, he'i: --Peẽ ndapeikuaái mba'eve.
Ndapehechakuaái piko iporãvetaha peẽme peteĩnte omano ramo opavavére, ko tetã tuichakue oñehundi rangue?
Caifás katu nde'íri péicha ijehegui reínte. Ojupi haguére pa'i guasúrõ pe áñope, ha'e he'i umi mba'e ojehútava ojehu mboyve. He'i hína Jesús omanotaha judíokuérare,
ha ndaha'éi hesekuéra añónte, ombyatýta avei opa Tupã ra'ykuérape opa rupi isarambíva.
Upéva pe árape voi umi judío myakãhárakuéra oñemoĩ peteĩ ñe'ẽme ojuka haguã Jesúspe.
Upévare Jesús ndoiko véima Judea rupi opavave ohecha haguãicha chupe. Osẽ katu upégui ha oho peteĩ távape hérava Efraín, opytáva yvy ojeiko'ỹha rembe'ýpe. Upépe opyta hemimbo'ekuéra ndive.
Hi'aguĩma Páskua judíokuéra ombyaretéva, ha opa guio heta umi ohóva Jerusalénpe oñemopotĩ haguã Páskua oguahẽ mboyve.
Umíva oiko oheka Jesúspe, ha pe Tupaóre oporandu joa hikuái: --Mba'épa peẽ peje? Oúnepa ko areterã térãpa nahániri?
Umi fariséo ha pa'i ruvichakuéra he'i, oĩ ramo oimeraẽ oikuaáva moõpa oĩ Jesús omombe'u haguã chupekuéra omyakãsã haguã chupe.
Páskua arete 6 ára oguahẽ mboyve Jesús oho Betániape, Lázaro ku ha'e omoingove jeyva'ekue oikohápe.
Upépe oñembyaty hikuái pyhare okaru haguã Jesús rérape. Marta ogueroja tembi'u mesápe ha Lázaro oguapy oĩ umi oguapýva mesápe okaru haguã Jesús ndive.
María ogueru peteĩ hyru mba'e ryakuã porã nardo etégui ojejapóva ha oñohẽmbaite Jesús pýre. Upéi omokã umi ipy hi'ávape. Ha pe mba'e ryakuã porã omyenyhẽmba pe óga ryepy.
Upépe Judas Iscariote, pe omoñuhãtava hína Jesúspe, he'i:
--Mba'ére piko noñeme'ẽi ra'e ko mba'e ryakuã porã 300 pláta pehẽnguére oñepytyvõ haguã mboriahúpe?
Judas nde'íri péicha ojepy'apýgui imboriahúvare. Chupe oñeme'ẽ pe viru ryru ha'e oñangareko haguã hese, ha upégui ha'e omondáva jepi.
Jesús he'i chupe: --Eheja. Oñongatu niko hína kuri añeñotỹ ramo guarã.
Imboriahúva niko oĩta pende apytépe opa árape, chéve katu nahánirimo'ãi.
Heta oĩ ohendúva Jesús oĩha Betániape. Upévare, oho hikuái upépe ohecha haguã Jesúspe ha Lázarope avei, ku Jesús omoingove jeyva'ekue.
Upérõ, umi pa'i ruvichakuéra oñemoĩ peteĩ ñe'ẽme ojuka haguã Lázarope avei.
Ha'e rupi oĩ heta ojehejáva chuguikuéra ojerovia haguã Jesús rehe.
Hetava'ekue umi ohóva Jerusalénpe Páskua areterã. Upe ára ambuépe, opavave ohendu Jesús oguahẽtaha Jerusalénpe.
Upémarõ oikytĩ hikuái pindo rope ha Jesús ruguãtĩvo. Osapukái hikuái: --Tupã toñemomba'e guasu. Toñemomba'e guasu upe Ñandejára rérape oúva. Tupã tohovasa Israel ruvicha guasúpe.
Jesús ojuhu peteĩ vúrro ha ojupi hi'ári, Ñandejára Ñe'ẽme he'iháicha:
“Ani rekyhyje táva Sión. Ema'ẽ, nde ruvicha guasu ou hína peteĩ vúrro ra'y ári.”
Ñepyrũrã, Jesús remimbo'ekuéra ndohechakuaái mba'épa he'ise ko'ã mba'e. Jesús ojupi rire yvágape katu, imandu'a hikuái opa ko'ã mba'e ojapova'ekue hikuái oĩha Ñandejára Ñe'ẽme, ha oñe'ẽha Jesús rehe.
Umi oĩva'ekue Jesús ndive ha'e ohenói ramo guare Lázarope itakuágui ha omoingove jey ramo guare chupe, omombe'u umi mba'e ha'ekuéra ohechava'ekue upérõ.
Upévare, ohendúgui hikuái Jesús ojapo hague mba'e hechapyrãva, osẽmba hikuái ohuguãitĩvo chupe.
Umi fariséo katu he'i joa: --Pehechápa ndaikatumo'ãiha jajapo hese mba'eve. Pehecha piko mba'éichapa opavave oho hapykuéri?
Umi ohóvava'ekue Jerusalénpe omomba'e guasu haguã Tupã pe arete jave, oĩ tetã Gréciagui oúva.
Umíva oñemboja Felipe rendápe. Felipe niko táva Betsaidagua opytáva yvy Galiléape. He'i chupe hikuái: --Karai, rohechasemi niko Jesúspe.
Felipe oho omombe'u Andréspe, ha oñondive oho omombe'u hikuái Jesúspe.
Jesús he'i chupekuéra: --Oguahẽma ára ha ko'agãite voi che, yvypóraicha ajuva'ekue ko yvy ári, añemomba'e guasu haguã.
Añetéko ha'e peẽme, peteĩ mba'e ra'ỹi ha'eñónte opyta noñeñotỹi ramo yvýpe ha upépe vaicha omano. Péicha ojehu ramo katu, upéi heta hi'a.
Upe hekovére hakate'ỹva, omanóta. Upe hekovére nahakate'ỹiva ko yvy ári katu oikovéta opa ára guarã.
Oime ramo oikoséva che rembiguái ramo, tou ta che moirũ. Péicharõ, che aimeháme ha'e avei oĩta. Oĩ ramo oikóva che rembiguái ramo, upévape che Ru ombotuicháta.
Ko'ágã tuicha ajepy'apy aína. Ha piko mba'e ha'éta? Ikatúta nga'u piko ha'e: ‘Che Ru, eipe'a che hegui ko jehasa asy ahasáva’? Upevarã voínte niko ajuva'ekue.
Che Ru, ehechauka mba'éichapa tuicha nde réra. Upévo, oñehendu peteĩ yvágagui oñe'ẽva, ha he'íva: “Ahechaukáma tuichaha, ha ahechauka jeýne.”
Umi upépe oĩva, ohendúvo he'i osunu hague. Oĩ katu he'íva: --Tupã remimbou niko oñe'ẽ chupe.
Jesús katu he'i chupekuéra: --Pe oñe'ẽva'ekue noñehendukái che rehehápe, pende rehehápente.
Oguahẽma hína ára Tupã ombojovakévo opa yvypórape, ha Aña ko yvy ruvicha oñemosẽta.
Ágã ko yvýgui ajehupívo, arupáta che jerére opavavépe.
Péicha Jesús omombe'u hína chupekuéra mba'éichapa ha'e omanóta.
Opavave he'i chupe: --Ñandejára Ñe'ẽme niko he'i pe Mesías nomanomo'ãiha araka'eve. Mba'éicha piko aipóramo nde ere oñemosãingova'erãha upe yvypóraicha ouva'ekuépe ko yvy ári? Mávapa piko aipóramo pe yvypóraicha ouva'ekue ko yvy ári?
Jesús he'i chupekuéra: --Oikóta gueteri pende apytépe pe ohesapéva, ndahi'aremo'ãvéimante. Peikónte aipóramo pereko aja ko ohesapéva, ani ágã ho'a pende ári pyhare. Pytũmbýpe oikóva niko ndoikuaái moõ rupípa oiko.
Pejerovia pe ohesapévare oiko aja pende apytépe, péicharõ peẽ heseguáta. Ko'ã mba'e he'i rire, Jesús oho ha okañy chuguikuéra.
Jesús ojapo ramo jepe heta mba'e hechapyrãva opavave renondépe, ha'ekuéra ndojeroviái hese.
Péicha ojehu oiko haguã maranduhára Isaías omoĩ haguéicha kuatiápe: “Ore Jára, máva piko oguerovia upe ore romombe'úva? Mávape piko Ñandejára ohechauka ipokatu?”
Upévare ha'ekuéra ndojeroviái Jesús rehe. Ha Isaías he'i avei:
“Tupã omboty chuguikuéra hesa ani haguã ohecha, omyakã kuchu ani haguã ohecha kuaa, ani ojere ou che rendápe, ha aipohano chupekuéra.”
Isaías niko he'iva'ekue ko'ã mba'e, ohecha haguére Jesús reko mimbipa, ha hese oñe'ẽ.
Péicharõ jepe, hetava'ekue judíokuéra ojeroviáva Jesús rehe, ha umi oĩ porã porãvéva apytégui avei. Ha'ekuéra katu oguerokirirĩnte ko'ã mba'e, okyhyjégui umi Fariséogui, ha ani haguã omosẽ chupekuéra pe judíokuéra tupaógui.
Ha'ekuéra ohecha ramove hapichakuéra omomba'e ramo chupekuéra, Tupã omomba'e rangue.
Jesús hatã oñe'ẽ ha he'i: --Pe che rehe ojeroviáva, ndaha'éi che rehe añónte ojeroviáva. Upéva ojerovia avei che Ru che mbouva'ekuére.
Pe chéve che recháva, ohecha avei pe che mbouva'ekuépe.
Che, pe oporohesapéva, aju ko yvy ári ani haguã opyta pytũmbýpe umi che rehe ojeroviáva.
Pe che ñe'ẽ ohendúva ha ojapo'ỹva katu, ndachemo'ãi upe ohundítava chupe. Che ndajúiva'ekue yvy ári ahundi haguã yvypórakuérape, ajuva'ekue aipysyrõ haguã chupekuéra.
Pe ojahéiva che rehe ha ndojapóiva che ñe'ẽ, oguerekóma mávapa ohundíta chupe. Che ñe'ẽngue voi ohundíta chupe ára pahápe.
Che niko na ñe'ẽi che jehegui reínte. Che Ru, pe che mbouva'ekue, ha'e he'i chéve mba'épa ha'e ha aporombo'eva'erã.
Che aikuaa che Ru rembipota ogueruha tekove opa'ỹva. Upévare, che amombe'u umi mba'e che Ru he'iva'ekue chéve ha'e haguã.
Páskua arete mboyve, Jesús oñandu oguahẽmaha ára ha'e ohejávo ko yvy oho haguã oñembyaty Túva ndive. Ha'e ohayhu mantéva'ekue umi chupe omoirũva'ekuépe ko yvy ári, ha péicha ohayhu chupekuéra ipahaite peve.
Pyhare Jesús okaru jave hemimbo'ekuéra ndive, Aña omoinge Judas, Simón Iscariote ra'y, akãme omoñuhã haguã Jesúspe.
Jesús oikuaa Túva omoĩ hague opa mba'e ipo guýpe. Ha'e oikuaa ou hague Tupã rendágui ha Tupãme rendápe jey ohotaha.
Upévare, opu'ã meságui oipe'a ijahoja ha oñapytĩ iku'áre peteĩ toálla.
Upéi omoĩ y peteĩ ña'ẽme ha oñepyrũ ombojepyhéi hemimbo'ekuérape, ha upéi omokã pe toálla iku'áre oĩvape.
Oñembojávo Pédrore ombojepyhéi haguã chupe, ha'e he'i Jesúspe: --Che Jára, nde piko che mbojepyhéita chéve?
Jesús he'i chupe: --Ko'ágã ndereikuaa porãi mba'épa ajapo, upe rirénte rehecha kuaáta.
Pedro he'i chupe: --Mba'eveichavérõ ndahejamo'ãi ndéve rejohéi chéve che py. Jesús he'i chupe: --Ndajohéi ramo ndéve nde py, mba'eve ndereguerekomo'ãvéima che ndive.
Simón Pedro he'i chupe upépe: --Péicharõ che Jára ani che py añónte ejohéi chéve. Ejohéi avei chéve umi che po ha upéi che akã.
Jesús katu he'i chupe: --Ojahu ramóva niko ipotĩmba, ha ojepyhéinte oikotevẽ. Ha peẽ niko pene potĩ, oĩ ramo jepe peteĩ ipotĩ'ỹva.
Jesús he'i: “Oĩ ramo jepe peteĩ ipotĩ'ỹva”, oikuaágui mávapa pe omoñuhãtava chupe.
Ombojepyheipa rire chupekuéra, Jesús omoĩ jey ijapére ijahoja ha upéi oguapy jey mesápe, ha he'i chupekuéra: --Pehechakuaápa peẽ mba'épa he'ise upe japóva pende rehe?
Peẽ niko peje chéve “Mbo'ehára” ha “Ore Jára”, ha añeteguánte peje. Upéva niko che.
Upévare, che pene Mbo'ehára ha pende Jára ajohéi ramo peẽme pende py, peẽ avei pejohéiva'erã ojupe pende py.
Che ahechauka peẽme mba'épa pejapova'erã, peẽ pejapo haguã avei che ajapo haguéicha pende rehe.
Añetéko ha'e peẽme: ndaipóri tembiguái tuichavéva ijáragui, ha peteĩ ojejokuáiva niko michĩve ijokuaiharégui.
Ko'ã mba'e pehecha kuaa ha pejapo ramo, peikóta vy'apópe.
Che na ñe'ẽi hína pende rehe, opavavére. Che aikuaa mávapepa aiporavova'ekue. Ha ojehu manteva'erã Ñandejára Ñe'ẽme he'iháicha: “Pe che ndive okarúva, ojere che rehe”.
Amombe'u hína peẽme ko'ã mba'e ojehu mboyve, ágã ojehu vove perovia haguã Cheha pe Ha'éva.
Añetehápe ha'e peẽme: omoguahẽva pe che amondóvape, chéve che moguahẽ hína. Ha chéve che moguahẽva, omoguahẽ avei che mbouharépe.
Ko'ã mba'e he'ipa rire, Jesús oñandu tuicha oguapýva hese, ha he'i opavave ohendu haguã: --Añetehápe ha'e peẽ, peteĩva pende apytégui che moñuhãta hína.
Umi hemimbo'ekuéra omañamba ojuehe, ha'ekuéra ndoikuaaígui mávarepa oñe'ẽ.
Pe hemimbo'e Jesús ohayhuvéva oguapy hína Jesús ykére okarupa aja hikuái,
ha Simón Pedro oñatõi chupe oporandu haguã Jesúspe mávarepa oñe'ẽ hína.
Oñembojave ha'e Jesús rehe ha oporandu chupe: --Che Jára, máva piko hína?
Jesús he'i chupe: --Amyakỹta peteĩ mbuja pehẽngue ha upe ame'ẽvape, upéva hína. Upete omyakỹ peteĩ mbuja pehẽngue ha ombohasa Judas, Simón Iscariote ra'ýpe.
Ha Judas ipojáivo pe mbuja pehẽnguére, Aña oike ipy'apýpe. Jesús he'i chupe: --Upe rejapótava kena pya'e ejapo.
Ha avave umi mesápe oguapýva okaru, ndoikuaái mba'érepa Jesús oñe'ẽ chupe péicha.
Ha Judas pópe oĩgui viru ryru, oĩ oimo'ãva Jesús he'i hague chupe oho haguã ojogua oñekotevẽva pe areterã, térã ome'ẽ haguã mboriahúpe.
Ha Judas ho'u pe mbuja pehẽngue, ha upéi osẽ oho. Pyharéma upérõ.
Judas osẽ rire oho, Jesús he'i: --Ko'ágã che, yvypóraicha ajuva'ekue ko yvy ári, ajehechauka che tuichaha. Ha che rupi Tupã ojehechauka ha'e tuichaha.
Ha che, yvypóraicha ajuva'ekue, ahechauka ramo mba'éichapa Tupã tuicha, Tupã avei ohechaukáta mba'éichapa che tuicha che. Ha voiete péicha ojapóta.
Che ra'ykuéra, ndacheare mo'ãvéima pene ndive. Peẽ che rekáta ágã, ha ha'e haguéicha umi myakãhárakuérape ha'e avei peẽme ko'ágã: Che ahatahápe peẽ ndaikatúi peho.
Ko tembiapoukapy ipyahúva aheja peẽme: Pejoayhu kena. Ha che pohayhu haguéicha pejoayhu avei peẽ.
Peẽ pejoayhu ramo, opavave ohecha kuaáta peẽ ha'eha che remimbo'e.
Simón Pedro oporandu Jesúspe: --Che Jára, moõ piko rehóta? Jesús he'i chupe: --Che ahatahápe ndaikatúi ko'ágã reju che ndive. Upe rirénte rejúta.
Pedro he'i chupe: --Che Jára, mba'ére piko ndaikatumo'ãi aha nde ndive ko'ágã? Che niko aime amano haguã nde rehe.
Jesús he'i chupe: --Añete piko ere remanóne haguã che rehe? Añete guánte ha'e ndéve: gállo osapukái mboyve, eréta ndachekuaaiha mbohapy jey.
Ani pejepy'apy. Pejerovia Tupãre ha pejerovia avei che rehe.
Heta rendaguã che Ru rógape oĩ, ha che aha ambosako'i peẽme pene rendaguã. Ndaupéichai rire, namombe'úiva'erã mo'ã peẽme.
Ha aha ha ambosako'i rire peẽme pene rendaguã, aju jeýta pogueraha che ndive. Péicharõ peẽme peiméta pe che ahatahápe.
Peẽ peikuaa pe tape ogueraháva che ahatahápe.
Tomás he'i chupe: --Ore Jára, ndoroikuaái niko moõpa reho, mba'éicha piko aipóramo roikuaáta pe tape?
Jesús he'i chupe: --Che hína upe tape, upe añete ha upe tekovete. Che rupi mante ikatu oñeguahẽ che Ru rendápe.
Peẽ che kuaa ramo, che Rúpe avei peikuaáta. Ha ko'agãite guivéma voi peikuaa chupe, pehechágui chupe peikóvo.
Upépe he'i chupe Felipe: --Ore Jára, ehechauka oréve nde Ru, upéva iporãma oréve.
Jesús he'i chupe: --Felipe, aréma niko aiko hague pene ndive, ha piko ne'ĩra che kuaa? Upe chéve che recháva, ohecháma che Rúpe. Mba'éicha piko péicharõ ejerure chéve ahechauka haguã peẽme che Ru?
Ndereroviái piko che peteĩnteha che Ru ndive, ha che Ru peteĩnteha che ndive? Umi mba'e ha'éva peẽme, nda'éi che jehegui reínte. Che Ru oĩva che pype, ha'e upe ojapóva opa mba'e.
Perovia ha'e ramo peẽme che peteĩnteha che Ru ndive, ha che Ru peteĩnteha che ndive. Che ha'éva rupi ndaperoviaséi ramo, perovia umi mba'e ajapóva rupi.
Añetehápe ha'e peẽme: Pe che rehe ojeroviáva ojapóne avei umi mba'e che ajapóva. Ha tuichave mba'e katu ojapóne, che ahátagui che Ru rendápe.
Opa mba'e peẽ pejeruréva che rérape, che ame'ẽta peẽme. Ha péicha, che rupi ojehecháta mba'éichapa tuicha che Ru.
Che ajapóta oimeraẽ mba'e peẽ pejeruréva chéve che rérape.
Peẽ che rayhu ramo, pejapóta umi mba'e ha'éva peẽme pejapo haguã.
Ha che ajeruréta che Rúpe ombou haguã peẽme peteĩ pene pytyvõva'erã, oĩ haguã pene ndive opa árape.
Upéva Espíritu Santo hína, añetehápe oikuaaukáva mba'eichaguápa Tupã. Tupãre ojerovia'ỹva py'apýpe ndaikatúi ha'e oike, ha'ekuéra ndohechái ha ndoikuaái chupe. Peẽ katu peikuaa chupe, ha'e oĩgui pene ndive ha oikótagui pende pype.
Ndapoheja mo'ã tyre'ỹ, aju jeýta aime haguã pene ndive.
Ko'ẽrõite, umi Tupãre ojerovia'ỹva ndacherecha mo'ãvéima. Peẽ katu che recháta ha peikovéta, che aikove jeýtagui.
Upéva pe árape, peẽ pehecha kuaáta che peteĩnteha che Ru ndive, peẽ peteĩnteha che ndive, ha che peteĩnteha pene ndive.
Upe ohendu ha ojapóva che ñe'ẽ, ohechauka che rayhuha añete. Che Ru ohayhúta upe che rayhúvape, ha che avei ahayhúta chupe ha ajechaukáta chupe.
Judas, ndaha'éi Judas Iscariote, oporandu chupe: --Ore Jára, mba'ére piko orévente rejechaukáta, ha nderejechaukamo'ãi opa yvypórape?
Jesús he'i chupe: --Pe che rayhúva ojapo che ha'éva ha che Ru ohayhúta chupe. Ha che Ru ndive rojúne roiko hendive.
Pe che rayhu'ỹva ndojapói che ha'éva. Ko'ã mba'e ha'éva peẽme ndaha'éi che jeheguínte ha'éva peẽme. Che Ru, che mbouva'ekue ñe'ẽ hína umíva.
Ha'e peẽme ko'ã mba'e aime aja pene ndive.
Espíritu Santo katu, che Ru omboútava che rérape pene pytyvõ haguã, ha'e pene mbo'éta opa mba'e ha pene momandu'áta opa mba'e ha'eva'ekue peẽme.
Py'a guapy aheja peẽme. Py'a guapy che arekóva ame'ẽ peẽme, ha name'ẽi oimeraẽva ome'ẽháicha. Ani pekyhyje térã pejepy'apy.
Pehendúma ha'e hague peẽme ahataha, ha upéi aju jeytaha aime haguã pene ndive. Che rayhu ramo añete, pevy'ava'erã peikuaávo ahataha che Ru rendápe. Ha'e niko tuichave che hegui.
Amombe'u hína peẽme ko'ã mba'e, ojehu mboyve. Péicharõ ojehu vove, perovia haguã ha'éva.
Nañe'ẽpukumo'ãvéima pene ndive, oúgui pe oguerekóva ipo guýpe ko yvy. Ha'e ndaikatúi ramo jepe ojapo che rehe mba'eve,
péichante voi ojehuva'erã, opavave oikuaa haguã che ahayhuha che Rúpe, ha ajapoha pe ha'e he'iva'ekue chéve. Pepu'ã, jaha ko'águi.
Che hína ku parral máta ijeroviaha vaicha, ha che Ru katu ku hese oñangarekóvaicha.Peteĩva umi che rakã ndahi'ái ramo, ha'e oikytĩ. Hi'a ramo katu oikytĩ oikotevẽháme ha omopotĩ, hi'a hetave haguã.
Peẽ niko pene potĩmbáma opa umi mba'e peẽme ha'eva'ekue rupi.
Pejoajuke che rehe, che ajoajuháicha pende rehe. Peteĩ yvyra rakã niko ndahi'ái ha'eño ndojoajúi ramo imátare. Péicha avei peẽ, ndaikatúi pejapo mba'eve ndapejoajúi ramo che rehe.
Che hína pe parral máta ha peẽ katu umi hakã. Pe ojoajúva che rehe ha che hese, upéva heta hi'a. Che rehe'ỹ niko peẽ ndaikatúi pejapo mba'eve.
Pe ndojoajúiva che rehe oñemombóta ku yvy rakãicha upéi ipirúva. Umíva upéi oñembyaty ha ojehapypa.
Peẽ pejoaju ramo che rehe ha napemboykéi ramo che ñe'ẽ, pejerure pejerureséva ha oñeme'ẽta peẽme.
Péicha ojehecháta che Ru tuichaha, peẽ pejapo ramo heta mba'e ha péichape peiko che remimbo'e añete ramo.
Che pohayhu peẽme che Ru che rayhuháicha. Peiko kena mborayhúpe, pende rehe arekóvape.
Pejapo ramo che rembipota, peikóta mborayhu pende rehe arekóvape. Péicha avei che, ajapóvo che Ru rembipota aiko imborayhu che rehe oguerekóvape.
Añe'ẽ peẽme péicha pevy'a haguã che ndive, ha pene renyhẽ haguã vy'águi.
Kóva hína tembiapoukapy amoĩva peẽme: Pejoayhu che pohayhuháicha.
Mborayhu tuichave oimeraẽ ikatúva oguereko, niko ome'ẽ ramo hekove iñirũre.
Peẽ niko che irũ hína, pejapo ramo upe ha'éva peẽme.
Che nda'e véima pende rehe peẽ tembiguaiha, peteĩ tembiguái niko ndoikuaái mba'épa ijára ojapo. Che poguereko che irũ ramo, aikuaaukágui peẽme opa mba'e che Ru he'iva'ekue chéve.
Chéve, peẽ ndacheporavóiva'ekue, che uvei poiporavova'ekue peẽme. Che pomondo pejapo haguã heta mba'e, mba'e opa rei'ỹva. Péicha, che Ru ome'ẽta peẽme opa mba'e chupe pejeruréva che rérape.
Kóicha aipóramo ha'e peẽme: Pejoayhu kena.
Tupãre ojerovia'ỹva ndaija'éi ramo pende rehe, pene mandu'ánteke che rehe raẽ ndaija'éi hague.
Peẽ ha'ekuérava rire, yvypórakuéra Tupãre ojerovia'ỹva pende rayhuva'erã mo'ã, ojoayhuháicha hikuái. Che katu poiporavova'ekue peẽme yvypórakuéra apytégui, ha upévare ha'ekuéra ndaija'éi pende rehe. Peẽ niko ndaha'e véima ha'ekuéraicha.
Pene mandu'áke ko ha'eva'ekuére peẽme: Ndaipóri tembiguái tuichavéva ijáragui. Che rehe oko'i rire, pende rehe avei oko'íne. Ha umi mba'e che ha'éva ojapo rire, peẽ pejéva avei ajapóne.
Opa ko'ã mba'e ojapóta hikuái pende rehe pejeroviágui che rehe, ndoikuaáigui hikuái upe che mbouharépe.
Hi'árikuéra ndo'áiva'erã mo'ã iñangaipa ndajúi rire che ha añe'ẽ chupekuéra. Ko'ágã katu, ndaikatu véima oipe'a hikuái iñangaipa ijapégui.
Umi che rehe ndaija'éiva, che Rúre avei ndaija'éi.
Hi'árikuéra ndo'áiva'erã mo'ã iñangaipa, ndajapói rire ijapytépekuéra umi mba'e avave ojapo'ỹva. Ha'ekuéra katu, ohecha ramo jepe umi mba'e, ndaija'éi che rehe ha ndaija'éi che Rúre avei.
Ha ko'ã mba'e niko ojehu, oiko haguã upe hembiapoukapýpekuéra he'íva: “Reiete ndaija'éi che rehe hikuái”.
Pene Pytyvõhára oúta, pe Espíritu oikuaaukáva mba'eichaguápa Tupã ha oúva che Rúgui. Chupe amboúta peẽme che Rúgui ha ha'e oñe'ẽta che rehehápe.
Ha peẽ avei peñe'ẽta che rehehápe, peime haguére che ndive iñepyrũmby guive.
Ha'e peẽme ko'ã mba'e ani haguã ikangy pende jerovia che rehe.
Peñemosẽta umi Tupãme oñemomba'e guasu haguã oñeñembyatyhágui, ha oguahẽva'erã ára oĩ ramo pende jukáva, ogueroviáne ojapoha iporãva Tupãme guarã.
Péicha ojapóne hikuái ndaorekuaái haguére. Ndoikuaái che Rúpe ha ndachekuaái chéve.
Ha'e peẽme ko'ã mba'e, ágã oguahẽ vove upe ára pene mandu'a haguã che amombe'u hague peẽme. Nda'éi kuri peẽme iñepyrũmbýpe, aimégui pene ndive upérõ.
Ko'ágã katu niko aháta aime haguã upe che mbouhare ndive, ha peẽ napeporandúi chéve moõpa aháta.
Upéva rangue, ha'e haguére peẽme ko'ã mba'e peñembyasy.
Añetéko ha'e peẽme: Iporãvéta niko peẽme che aha ramo. Ndahái ramo, pene Pytyvõhára ndoumo'ãi oĩ haguã pene ndive. Che aha ramo katu, che amboúta chupe peẽme.
Ágã ha'e ou vove, ohechauka porãta opavavépe mávapa umi iñangaipáva, máva áripa ndo'ái mba'eve ivaíva, ha mávapepa Tupã ohundíta.
Mávapa umi iñangaipáva? Umi che rehe ojerovia'ỹva.
Máva áripa ndo'ái mba'eve ivaíva? Che ári, che ahátava che Ru rendápe, ha ndacherecha mo'ãvéi.
Mávapepa Tupã ohundíta? Upe oguerekóva ipo guýpe ko yvy, ha Tupã he'ímava oñehundi haguã.
Heta mba'e gueteri areko ha'eva'erã peẽme, ko'ágãnte ndaikatumo'ãi oikepa peẽme pene akãme.
Ágã Espíritu ou vove oikuaaukáva mba'eichaguápa Tupã, ha'e ohechaukáta peẽme mba'épa upe añetegua. Ha'e noñe'ẽ mo'ã ijehegui reínte, amombe'úta peẽme umi mba'e ha'e ohenduva'ekue, ha oikuaaukáta avei peẽme umi mba'e ojehútava.
Ha'e ohechaukáta peẽme mba'eichaitépa che tuicha. Ojapyhýta upe che ame'ẽvagui chupe oikuaauka haguã peẽme.
Opa mba'e che Ru oguerekóva, che mba'e avei. Upévare ha'e pe Espíritu ojapyhytaha che ame'ẽvagui chupe oikuaa haguã peẽme.
Ko'ẽrõite, peẽ ndacherecha mo'ãvéima. Upe riremínte katu che recha jeýta.
Upépe, oĩ Jesús remimbo'ekuéra oporandúva ojupe: --Mba'éiko pe he'iséva? He'i ñandéve ko'ẽrõite ndajahecha mo'ã veimaha chupe, ha upe riremínte jahecha jeytaha chupe, ohótagui Túva rendápe.
Mba'éiko he'ise he'i ramo ‘ko'ẽrõite’? Ndajaikuaái niko mba'e rehépa oñe'ẽ?
Jesús ohecha kuaa ha'ekuéra oguerekoha oporanduséva chupe, ha he'i chupekuéra: --Ha'e niko peẽme kuri ko'ẽrõite ndacherecha mo'ã veimaha, ha upe riremínte che recha jeytaha. Upévare piko peporandu peína ojupe?
Añetehápe ha'e peẽme: Pene rasẽ ha peñembyasýta yvypórakuéra ovy'a aja. Peẽ peñembyasy ramo jepe, upéi pene ñembyasy hendaguéta vy'ápe.
Peteĩ kuña imembýtarõ niko heta ohasa asy oguahẽvo imemby haguã. Imemby rire katu ovy'a ogueru haguére peteĩme ko yvy ári ha hesarái ohasa asy hague.
Péicha avei peẽ, ko'ágã pehasa asy peína. Ágã che aju jey vove pohechávo katu, pene renyhẽta vy'águi ha avave ndaikatu mo'ã oipe'a pende hegui upéva.
Upéva upe árape napeporandumo'ãvéima chéve mba'eve. Añetéko ha'e peẽme: Che Ru ome'ẽta peẽme opa mba'e pejeruréva chupe che rérape.
Ko'agãite peve niko mba'eve gueteri ndapejeruréi che rérape. Pejerure ha oñeme'ẽta peẽme, pene renyhẽ haguã vy'águi.
Ñe'ẽ mbojojápe niko añe'ẽ peẽme aikóvo ko'ágã peve. Oguahẽta katu ára ha upérõ na ñe'ẽ mo'ãvéima peẽme péicha. Amombe'u porãta peẽme opa mba'e che Rúre.
Upéva upe árape, pejeruréta chupe che rérape. Ha che natekotevẽmo'ãi ajerure chupe pende rehe,
che Ru voi pende rayhúgui. Ha'e pende rayhu, peẽ che rayhúgui chéve, ha pegueroviágui che ajuha Tupãgui.
Che Ru rendágui asẽva'ekue aju haguã ko yvy ári. Ha ko'ágã ahejáta ko yvy, aha jey haguã che Ru rendápe.
Upépe hemimbo'ekuéra he'i chupe: --Ko'ágã ae reñe'ẽ ñe'ẽ ñembojoja'ỹre, ha roikuaa porã upe eréva.
Ko'ágã rohecha kuaa reikuaaha opa mba'e ha natekotevẽiha avave oporandu ndéve mba'eve. Upévare roguerovia rejuha Tupãgui.
Jesús he'i chupekuéra: --Añetehápe piko peroviáma ko'ágã?
Oguahẽ hína pe ára ha ko'agãite voi, peẽ pene sarambítavo opa rupi, ha che reja cheño. Naimemo'ãi cheño, che Ru oĩtagui che ndive.
Ha'e peẽme ko'ã mba'e py'a guapy pejuhu haguã pejoajúvo che rehe. Heta pehasa asýta ko yvy ári, péicharõ jepe, pende py'a guasu kena. Che poguýpema niko oĩ ko yvy.
Jesús he'ipa rire ko'ã mba'e omaña yvága gotyo ha he'i: “Che Ru, ko'ágã niko oguahẽma che mbotuicha haguã chéve, nde Ra'ýpe, ha'e avei che rombotuicha haguã.
Nde niko remoĩ ipo guýpe opa yvypóra, ha'e ome'ẽ haguã jeikove opa'ỹva opa umi chupe reme'ẽva'ekuépe.
Ha upe jeikove opa'ỹva niko kóva: Ta nde kuaa ndéve Tupã añete ha peteĩetéva, ha Jesucrístope, upe nde rembouva'ekuépe.
Che niko rombotuicha ko yvy ári, ha amoguahẽ hu'ãme upe nde reme'ẽva'ekue chéve ajapo haguã.
Aipóramo che Ru, taime nde ypýpe ha che mbotuicha jey, aime haguéicha ne ndive ko yvy ojejapo mboyve ramo guaréicha.
Umi nde reiporavova'ekuépe chéve reme'ẽ haguã, umívape aikuaauka mávapa nde. Nde mba'eva'ekue ha'ekuéra, ha chéve reme'ẽ, ha ojapo hikuái ne rembipota.
Ko'ágã oikuaa hikuái opa mba'e reme'ẽva'ekue chéve, ndete voi reme'ẽva'ekue.
Amoguahẽ chupekuéra nde ñe'ẽ, nde reme'ẽva'ekue chéve, ha iñe'ẽ rendu hikuái. Ohecha kuaa hikuái añete, che aju hague ne rendágui ha nde che mbou hague.
Añembo'e ndéve umi ne mba'évare, umi nde reme'ẽva'ekue chéve. Nañembo'éiri umi nde rehe ojerovia'ỹvare.
Opa umi che mba'éva niko ne mba'e, ha ne mba'éva, che mba'e avei. Ha'ekuéra rupi ojehecha ché che tuichaha.
Che niko ahátama aime haguã ne ndive ha naimemo'ãvéima ko yvy ári. Ha'ekuéra katu opytáta gueteri ko yvy ári. Che Ru Marangatu, eñangareko hesekuéra nde réra pokatu, chéve reme'ẽva'ekue rupi, peteĩcha oiko haguã ha'ekuéra, nde ha che peteĩháicha.
Hendivekuéra aime aja ko yvy ári, che añangareko hesekuéra nde réra pokatu, nde reme'ẽva'ekue chéve rupi. Ha avave ijapytéguikuéra noñehundíri. Oñehundi upe oñehundiva'erãvante voi, oiko haguã hekoitépe Ñandejára Ñe'ẽ he'iháicha.
Ko'ágã niko aha ne rendápe, ha ha'e ko'ã mba'e ko yvy ári aime aja gueteri. Péicharõ ha'ekuéra avei henyhẽta vy'águi, che avy'aháicha.
Ahendukava'ekue chupekuéra ne ñe'ẽ, ha upévare umi nde rehe ojerovia'ỹva ndaija'éi hesekuéra. Che remimbo'ekuéra niko ndaha'éi umi nde rehe ojerovia'ỹvaicha, ha che avei ndaha'éi.
Ndajeruréi ndéve renohẽ haguã chupekuéra ko yvy árigui, ku ivaívaguinte eñangareko hesekuéra.
Che ndaha'eiháicha umi nde rehe ojerovia'ỹvaicha, ha'ekuéra avei ndaha'éi.
Emboyke chupekuéra ne mba'erã, ne ñe'ẽ añeteguáva rupi.
Chéve che mbou haguéicha yvypórakuéra apytépe ko yvy ári, péicha avei che amondo chupekuéra yvypórakuéra apytépe.
Hese kuerahápe niko che añemboyke ndéve guarã, ikatu haguã ha'ekuéra avei oñemboyke ndéve guarã ne ñe'ẽ añeteguáva rupi.
Na ñembo'éi ndéve hesekuéra añónte. Añembo'e avei ndéve umi che rehe ojeroviátavare ohendúvo chupekuéra.
Ajerure ndéve ojoajupa haguã hikuái. Ha ku nde, che Ru, peteĩnteháicha che ndive ha che ne ndive, péicha avei ha'ekuéra peteĩnte haguã ñane ndive. Péicharõ, opa yvypóra ogueroviáta nde che mbou hague.
Che ambotuicha chupekuéra nde che mbotuicha haguéicha, peteĩnte haguã ha'ekuéra oñondive, nde ha che peteĩnteháicha.
Che aiméta ipypekuéra ha nde che pype, ojoaju porã ha peteĩnte haguã ha'ekuéra oñondive. Péicharõ, opavave ohecha kuaáta nde che mbou hague ha nde rehayhuha chupekuéra, chéve che rayhuháicha.
Che Ru, chéve niko reme'ẽva'ekue, ha aipota ha'ekuéra oĩ che ndive upe aimetahápe. Upépe ohecháta hikuái che reko mimbipa, reme'ẽva'ekue chéve opa mba'e rejapo mboyve, nde che rayhúgui.
Che Ru Marangatu, umi nde rehe ojerovia'ỹva niko nandekuaái. Che katu roikuaa, ha ko'ãva oikuaáma avei nde che mbou hague.
Aikuaauka chupekuéra mávapa nde, ha ajapovéta gueteri ahávo. Péicharõ, oĩta ipypekuéra mborayhu che rehe rerekóva, ha che avei aiméta ipypekuéra.”
Kóicha Jesús oñembo'epa rire, osẽ oho hemimbo'ekuéra ndive ysyry Cedrón mboypýri. Upépe oĩ peteĩ kokue, ha Jesús hemimbo'ekuéra ndive oike pype.
Judas, upe omoñuhãtava chupe, oikuaa avei pe kokue. Upépe niko Jesús oñembyatýmiva voínte hemimbo'ekuéra ndive.
Judas oguahẽ upépe, ñorãirõhára aty Romagua hapykuéri. Hendivekuéra avei oho ñorãirõhára Tupao pegua, pa'i ruvichakuéra ha umi fariséo omondóva. Kyse ipópe oguahẽ hikuái, ha tata'y rendýpe hape ohesape.
Jesús niko oikuaapáma mba'épa ojehúta chupe. Upévare osẽ ohuguãitĩvo ha oporandu chupekuéra: --Mávape piko peheka?
Ha'ekuéra he'i chupe: --Jesús, Nazaret guápe. Jesús he'i chupekuéra: --Che hína upéva. Judas, pe omoñuhãva Jesúspe, oĩ hína umi ouva'ekue apytépe.
Ha upe Jesús he'ívo chupekuéra “Che hína upéva”, oguevipa hikuái ha ho'apa yvýpe.
Jesús oporandu jey chupekuéra: --Mávape piko peheka? Ha ha'ekuéra he'i: --Jesús, Nazaret guápe.
Jesús he'i jey chupekuéra: --Ha'éma niko peẽme cheha upéva. Chéve che reka ramo, peheja ko'ãvape toho.
Kóicha ojehu oiko haguã Jesús voi he'i haguéicha: “Che Ru, umi chéve reme'ẽva'ekuégui niko noñehundíri peteĩnte jepe.”
Upépe, Simón Pedro oharyvo ikyse puku ha onambi'o peteĩ Malco héravape, pa'i guasu rembijokuáiva.
Jesús katu he'i Pédrope: --Emoinge jey nde kyse puku hyrúpe. Nde piko reimo'ã naimeiha ahasa asy haguã che Ru omoĩ haguéicha chéve?
Upéi umi ñorãirõhára Ramagua huvicha ndive, ha umi judío ñorãirõhárakuéra Tupao pegua, omyakãsã Jesúspe ha oipokua chupe hikuái.
Anás rógape raẽvete ogueraha chupe hikuái. Caifás, ojupiva'ekue upe áñope pa'i guasúrõ niko omendava'ekue peteĩva Anás rajýre.
Caifás voi upe he'iva'ekue umi judíokuérape iporãveha peteĩnte omano ramo opavavére.
Simón Pedro ha peteĩ umi Jesús remimbo'éva, oho Jesús rapykuéri. Upe ambuévape oikuaa pa'i guasu, upévare oike Jesús ndive pa'i guasu rógape.
Pedro katu opyta okápe, pe okẽme. Upéi osẽ pe Jesús remimbo'e oñe'ẽ haguã pe kuña okẽ rerekua ndive, ha omoinge Pédrope.
Pe okẽ kuña oporandu Pédrope: --Nde nga'u piko ndaha'éi Jesús remimbo'e peteĩ? Pedro he'i chupe: --Nahániri, ndaha'éi.
Ha ro'ýgui upérõ, umi tembiguái ha umi ñorãirõhárakuéra Tupao pegua ojatapy ha ojepe'e hína upépe. Pedro avei upépe ojepe'e ijapytépekuéra.
Pe pa'i guasu oñepyrũ oporandu Jesúspe hemimbo'ekuérare ha umi mba'e ha'e ombo'évare.
Jesús he'i chupe: --Che niko opavave rovakénte voi añe'ẽva, ha ambo'éva umi judíokuéra tupaópe, ha umi judíokuéra ijatyhápe, Tupaópe. Araka'eve nda'éiva mba'eve ñemiháme.
Mba'ére piko reporandu chéve ko'ã mba'ére? Eporandu umi che renduva'ekuépe ha ha'ekuéra tomombe'u ndéve mba'e rehépa añe'ẽ chupekuéra. Ha'ekuéra niko oikuaa mba'épa ha'e chupekuéra.
Péicha oñe'ẽvo, peteĩva umi ñorãirõhára Tupao pegua tuicha ohovapete Jesúspe, ha he'i chupe: --Péicha piko ñambohováiva pa'i guasúpe?
Jesús he'i chupe: --Oime rire ha'e oimeraẽ mba'e hendape'ỹ, ere chéve. Nda'éi rire mba'eve ivaíva, piko maerã che rovapete?
Upépe, Anás omondo Jesúspe ipokuapy pa'i guasu Caifás rendápe.
Upe aja, Pedro ojepe'ente hína okápe. Oporandu chupe hikuái: --Nde nga'u piko ndaha'éi Jesús remimbo'e peteĩ? Pedro katu he'i chupe: --Nahániri, ndaha'éi.
Upéi peteĩva umi pa'i guasu rembiguáiva ha upe Pedro onambi'ova'ekue pehẽngue, oporandu Pédrope: --Che nga'u piko ndorohechái ra'e upe kokuépe?
Ha Pedro he'i jey “Nahániri”, ha upévo gállo osapukái.
Ogueraha hikuái Jesúspe Caifás rógagui mburuvicha Romagua rógape. Ko'ẽ potáguima hína, umi judíokuéra ndoikéi pe mburuvicha guasu rógape ani haguã oñemongy'a, péicharõ niko ha'ekuéra ndaikatumo'ãi oĩ karuhápe pyhare Páskua jave.
Upévare Pilato osẽ oñe'ẽ haguã chupekuéra. Oporandu chupekuéra: --Mba'e ivaíva piko peje ko kuimba'e ojapo hague? He'i chupe umi judíokuéra:
--Ndojapói rire ivaíva niko ndorogueru mo'ã ndéve.
Pilato he'i chupekuéra: --Peraha peẽ, ha pejapo hese pende léi he'iháicha. Umi judío myakãhárakuéra katu he'i chupe: --Ore niko ndoroguerekói ore pópe rojukauka haguã avavépe.
Ha péicha ou ojehu pe Jesús he'i hagueichaite mba'éichapa ojejukáta.
Pilato oike jey hógape ha ohenói Jesúspe. Oporandu chupe: --Nde piko hína umi judíokuéra ruvicha guasu?
Jesús he'i chupe: --Upéva piko reporandu chéve nde reikuaaségui, térãpa oje'égui ndéve reporandu haguã?
Pilato he'i chupe: --Che nga'u piko judío? Ne retãgua voi ha umi pa'i ruvichakuéra niko umi nde reruva'ekue nde reja che pópe. Mba'e mba'éiko rejapo?
Jesús he'i chupe: --Che ndaha'éi mburuvicha guasu tetã yvy ári pegua. Péicha rire niko, arekova'erã mo'ã oñorãirõva che rehe ani ha'a judíokuéra pópe. Nahániri, che ndaha'éi mburuvicha guasu avaveichagua.
Upépe Pilato oporandu chupe: --Mburuvicha guasu piko nde aipóramo? Jesús he'i chupe: --Ndéma niko ere, che mburuvicha guasuha. Che niko ajuva'ekue ko yvy ári ha'e haguã umi mba'e añeteguáva. Ha opa umi oikóva añete guápe, che rendu.
Pilato he'i chupe: --Ha mba'e piko pe añetegua? Ko'ã mba'e oporandu rire Jesúspe, Pilato osẽ jey oñe'ẽ umi judíokuéra ndive. He'i chupekuéra: --Che niko ndajuhúi ko kuimba'e ojapo hague mba'eve ivaíva.
Páskua arete jave niko che apoímiva voínte peẽme peteĩ oñemyakãsãva oho rei haguã. Peipotápa apoi peẽme judíokuéra ruvicha guasu?
Ha opavave upépe oñemoĩ osapukái: --Upévape nahániri. Epoi Barrabásgui. Barrabás niko peteĩ kuimba'e hembiapo vaívava'ekue.
Upémarõ, Pilato heta ombyepotika Jesúspe.
Umi ñorãirõhára oñopẽ ñuatĩgui peteĩ akãngora ha omoĩ iñakãre, ha omoĩ ijapére ao pytã.
Upéi oñemboja hendápe ha he'i chupe: --Víva judíokuéra ruvicha guasu. Ha ohovapete chupe hikuái.
Pilato osẽ jey okápe, ha he'i: --Pema'ẽke. Aguerúta peẽme ko'ápe pehecha haguã ndajuhuiha hese mba'eve ivaíva.
Ha osẽ Jesús okápe, iñakãre pe ñuatĩ oñeñopẽva'ekue ojuehe, ha upe ao pytã ijapére. Pilato he'i: --Na'ápe hína ko kuimba'e.
Umi pa'i ruvichakuéra ha ñorãirõhárakuéra Tupao pegua ohechávo Jesúspe, oñepyrũ osapukái: --Emosãingo kurusúre. Emosãingo kurusúre. Pilato he'i chupekuéra: --Peraha ha pemosãingo kurusúre peẽ. Che ndajuhúi hese mba'eve ivaíva ojapo hague.
Umi judío myakãhárakuéra he'i chupe: --Ore léi he'iháicha ramo niko ha'e omanova'erã. He'i niko ijehe Tupã ra'yha.
Ohendúvo ko'ã mba'e, ko'ýte Pilato okyhyje.
Oike jey hógape ha oporandu Jesúspe: --Moõgua piko nde? Jesús katu nde'íri chupe mba'eve.
Pilato he'i chupe: --Ndeeremo'ãi piko chéve mba'eve? Ndereikuaái piko che pópe oĩha romosãingo haguã kurusúre, térã apoi haguã nde hegui?
Upépe Jesús he'i chupe: --Mba'eve ndaikatúiva'erã mo'ã rejapo che rehe Tupã ndohejái rire ndéve. Upévare, upe nde pópe che reruva'ekue hembiapo vaive hína nde hegui.
Upe guive Pilato oheka mba'éichapa ikatu opoi Jesúsgui. Umi judíokuéra katu osapukái chupe: --Repoi ramo chugui, nde ndaha'emo'ãi Roma pegua mburuvicha guasu irũ. Oimeraẽ he'íva ijehe ha'e mburuvicha guasuha, upéva opu'ã hína Roma pegua mburuvicha guasúre.
Pilato ohendúvo upéva oguenohẽ Jesúspe okápe, ha oho oguapy mbojovakehára oguapyhápe, hebréo ñe'ẽme hérava Gabatá ha he'iséva ita oñemboguapy haguépe.
Upéva ojehu pe ára Páskua mboyve, asaje pyte rupíma. Upévo Pilato he'i umi judíokuérape: --Na'ápe pende ruvicha guasu.
Ha'ekuéra katu osapukái: --Tomano, tomano. Emosãingo kurusúre. Pilato oporandu chupekuéra: --Pende ruvicha guasu piko amosãingóta kurusúre? Ha umi pa'i ruvichakuéra he'i chupe: --Mburuvicha guasu Roma pegua, ha'e añónte ore ruvicha guasu.
Upémarõ, Pilato oheja ipópekuéra Jesús oñemosãingo haguã kurusúre, ha ogueraha chupe hikuái.
Jesús osẽ pe távagui ikurusu ijapére oho haguã “Akã kãngue Renda” gotyo, hebréo ñe'ẽme hérava Gólgota.
Upépe omosãingo chupe hikuái kurusúre. Hendive avei oñemosãingo mokõi kuimba'e, peteĩ mokõive ijyképe, Jesús katu mbytépe.
Pilato omoĩka pe kurusu akãre ñe'ẽ he'íva kóicha: “Jesús Nazaretgua, judíokuéra ruvicha guasu”.
Heta oĩva'ekue judío ohecháva mba'épa he'i pe kurusu akãre. Pe Jesús oñemosãingo hague niko namombyrýi pe távagui, ha upéi ave, oĩ hebréo, latín ha griégo ñe'ẽme.
Upévare umi pa'i ruvichakuéra he'i Pilátope: --Ani emoĩ: “judíokuéra ruvicha guasu”, emoĩ uvei “He'íva ijehe judíokuéra ruvicha guasuha.”
Pilato katu he'i chupekuéra: --Pe amoĩ haguéicha, upéicha opytáta.
Umi ñorãirõhárakuéra omosãingo rire Jesúspe kurusúre, ombyaty Jesús aokue ha omboja'o irundy hendápe, peteĩ-teĩme guarã. Peteĩ ijao katu ndoguerekói oñemobovyvyha, peteĩ pukúpente ojepyahava'ekue.
Upévare umi ñorãirõhárakuéra he'i ojupe: --Ani ñamondoro. Jaity hese po'a ha jahecha mávapepa ho'a. Péicha ojehu oiko haguã Ñandejára Ñe'ẽme he'iháicha: “Che aóre oñomboja'o hikuái, ha che ahojáre oity po'a.” Peichaite ojapo umi ñorãirõhárakuéra.
Jesús kurusu ypýpe oĩ isy, isy kypy'y, María Cleofás rembireko ha María Magdalena.
Jesús ohecha isýpe ha ijykére pe hemimbo'e ha'e ohayhuetéva. Ha he'i isýpe: --Na upépe ne memby.
Upéi he'i hemimbo'épe: --Naupépe nde sy. Upe guive, pe Jesús remimbo'e ogueraha hendive hógape Jesús sýpe.
Ko'ã mba'e rire, Jesús oikuaáma opa mba'e oguahẽmaha hu'ãme, ha oiko haguã Ñandejára Ñe'ẽme he'iháicha, he'i: --Che yuhéi.
Upe rupi oĩ peteĩ mbayru henyhẽva kaguyry reheve. Upépe omyakỹ hikuái peteĩ espónja, ha oñapytĩ rire peteĩ yvyra apýre omboja ijurúre.
Jesús ho'u pe kaguyry, ha upéi he'i: --Ko'ápe opáma.
Páskua arete mboyve upérõ, ha umi judíokuéra ndoipotái avave retekue opyta osãingo kurusúre pytu'uha ára jave. Upéva upe ára niko arete ndetuichávata hína. Upévare oho he'i hikuái Pilátope ohetyma mopẽ haguã umi kurusúre osãingóvape ha upéi oñemboguejy haguã upégui.
Umi ñorãirõhárakuéra oho ha ohetyma mopẽ umi mokõi oñemosãingova'ekue Jesús ykére.
Oñembojávo Jesús oĩháme katu, ohecha hikuái ha'e omanóma hague. Upévare nohetyma mopẽi chupe.
Peteĩva umi ñorãirõhára katu oikutu chupe ijyképe ikyse yvukúpe, ha upégui osẽ tuguy ha y.
Upe omombe'úva ko'ã mba'e niko ha'ete voi ohechava'ekue ha añetegua he'i. Ha'e oikuaa añetegua amombe'uha, opavave peẽ avei perovia haguã.
Ko'ã mba'e niko ojehuva'ekue ojehu haguã Ñandejára Ñe'ẽme he'íva: “Peteĩnte jepe ikãngue nomopẽi chugui”.
Ha Ñandejára Ñe'ẽme he'i avei ambue hendápe: “Omañava'erã hikuái upe ojekutuva'ekuére”.
Ko'ã mba'e rire, José táva Arimateagua, oho ojerure Pilátope ogueraha haguã Jesús retekue. José niko Jesús remimbo'eva'ekue, ñemiháme péicha oiko okyhyjégui umi judíokuéra myakãhárakuéragui. Pilato ome'ẽ Josépe Jesús retekue, ha ogueraha ha'e.
Nicodemo, upe peteĩ pyhare ohova'ekue Jesús rendápe, avei oho, ha ogueraha 30 kílo rupi pohã Jesús retekue ombalsama haguã.
Ha péicha, José ha Nicodemo ojokuapaite Jesús retekue aópe, oñemonambava'ekue hese pohã. Péicha voínte judíokuéra ojapo opa omanóvare oñeñotỹ mboyve.
Pe Jesús oñemosãingo haguépe kurusúre oĩ peteĩ kokue, ha upe kokuépe oĩ peteĩ itakua ojejo'o pyahúva, avave oñeñotỹ'ỹ haguépe gueteri.
Hi'aguĩgui pe itakua ha oñepyrũtamagui pytu'uha ára, upépe omoĩ hikuái Jesús retekue.
Pe semána ñepyrũha ára pyharevete, pytũ ramo hína gueteri, María Magdalena oho pe itakua Jesús oñeñotỹ haguépe. Ojuhu ojepe'a hague pe ita ombotýva pe itakua juru.
Ha pya'e oho Simón Pedro ha ku Jesús remimbo'e ha'e ohayhuetéva rendápe, ha he'i chupekuéra: --Ojereraha niko Ñandejára retekue pe itakuágui, ha ndoroikuaái moõpa oñemoĩ.
Upépe Pedro ha pe Jesús remimbo'e ambue, osẽ oho pe itakuápe.
Mokõivéva hatã oho, pe ambue katu oho hatãva Pédrogui ha ha'e raẽve oguahẽ.
Ojayvy omaña haguã pe itakuápe ha ohecha umi ao ojejokua haguépe Jesús retekue, ha ndoikéi.
Hapykuéri oguahẽ Simón Pedro, ha oike voi ha'e pe itakuápe. Ha'e avei ohecha upépe umi ao,
ha ohecha avei pe ao Jesús akã ojejokua haguépe oñembyapu'a ha oñemoĩ hague ambue hendápe ha'eño.
Upévo oike avei pe ambue Jesús remimbo'e, pe oguahẽ raẽveva'ekue. Ha ohechávo mba'épa ojehu, oguerovia Jesús oikove jey hague.
Upérõ jepe ndoikuaái hikuái mba'épa he'ise Ñandejára Ñe'ẽme he'i ramo ha'e oikove jeyva'erãha.
Upe rire mokõive oho jey pe opyta haguépe oiko.
María opyta okápe, pe itakua juru ypýpe ojahe'o hína. Upéi ojayvy ha omaña pe itakua ryepýpe,
ha ohecha mokõi Tupã remimbou oñemonde morotĩmbáva oguapýva hína upe Jesús retekue oĩ haguépe. Peteĩ oguapy pe iñakã rendaguépe ha pe ambue katu ipy gotyo.
Umi Tupã remimbou oporandu chupe: --Mba'ére piko ne rasẽ? Ha'e he'i chupekuéra: --Ogueraha niko hikuái che Járape, ha ndaikuaái moõpa oheja.
Upéva he'ipávo, ojere ha ohecha Jesúspe oĩva hína upépe. María katu ndoikuaái Jesúsha upéva
Ha Jesús oporandu chupe: --Mba'ére piko ne rasẽ? Mávape piko reheka? María oimo'ãgui pe kokuére oñangarekóva pe oñe'ẽva chupe, he'i: --Nde, che karai, eraha rire ere chéve moõpa reheja ra'e, ha aháta ipiári.
Upépe Jesús ohenói chupe héra rupi: --María. Ojere María ha hebréo ñe'ẽme he'i chupe: --Rabuni, --he'iséva “Mbo'ehára.”
Jesús he'i chupe: --Ani che joko, ne'ĩra gueteri niko ajupi jey che Ru rendápe. Tereho emombe'u che ryvykuérape aha jeytaha che Ru ha pende Ru rendápe, che ha pene Tupã rendápe.
Upépe María Magdalena oho ha omombe'u Jesús remimbo'ekuérape ha'e ohecha hague Ñandejára Jesucrístope. Omombe'u avei chupekuéra umi mba'e Jesús he'iva'ekue chupe.
Upe árape voi, pe semána ñepyrũha ára pyharépe, Jesús remimbo'ekuéra oñembyaty peteĩ koty ñembotypýpe okyhyjégui umi judío myakãhárakuéragui. Upéi Jesús ou, oñemoĩ imbytépekuéra ha omomaitei chupekuéra he'ívo: --Ta pende py'a guapy joaitéke.
Upéva he'ipávo, ohechauka chupekuéra umi ipo ha pe ijyképe ojekutu hague. Tuicha ovy'a hikuái ohechávo Ñandejára Jesucrístope.
Upéi Jesús he'i jey chupekuéra: --Ta pende py'a guapy joaitéke. Che Ru che mbou haguéicha chéve, péicha che pomondo peẽme.
Upévo oipeju hesekuéra, ha he'i chupekuéra: --Ame'ẽ peẽme Espíritu Santo.
Oimeraẽ peheja reívape iñangaipa, Tupã avei oheja reíta. Ha oimeraẽ ndapehejái reívape, Tupã avei ndohejareimo'ã.
Tomás, Jesús remimbo'ekuéra peteĩ, Gemelo ojeheróva, ndaipóriva'ekue Jesús ojechauka ramo hemimbo'ekuérape.
Upe rire umi Jesús remimbo'ekuéra he'i Tomáspe: --Rohecha niko Ñandejára Jesucrístope. Tomás katu he'i chupekuéra: --Ndahechái ramo ipóre umi klávo kuare, ha namoingéi ramo che kuã umi ikuarépe ha pe ijyke ojekutu haguépe, ndaroviamo'ãi.
Upe rire 8 ára haguépe, Jesús remimbo'ekuéra oñembyaty jeýma peteĩ ógape, ha Tomás oĩ avei upépe. Umi okẽ oñembotypa, ha péicharõ jepe, Jesús oike ha oñemoĩ imbytépekuéra. Omomaitei chupekuéra, he'ívo: --Ta pende py'a guapy joaitéke.
Upéi he'i Tomáspe: --Emoinge ko'ápe ne kuã ha ema'ẽ che póre. Eru nde po ha emoinge ko che iképe. Anive nde py'a mokõi, ha erovia.
Upépe Tomás he'i: --Che Jára ha che Tupã.
Jesús he'i chupe: --Erovia piko che recha haguére? Ovy'aiteva'erã piko umi ohecha'ỹre ogueroviava'ekue.
Jesús ojapo heta ambue mba'e hechapyrãva hemimbo'ekuéra renondépe. Umíva noñemoĩri ko kuatiápe.
Umi ko'ápe oñemoĩva katu oĩ peẽ perovia haguã Jesús ha'eha pe Mesías, Tupã Ra'y, ha hese pejeroviávo peikovete haguã.
Ko'ã mba'e rire, Jesús ojechauka jey hemimbo'ekuéra yguasu Tiberias rembe'ýpe. Ha kóicha ojehu:
Oĩ jave oñondive Simón Pedro, Tomás ku Gemelo ojeheróva, Natanael táva Caná pegua opytáva yvy Galiléape, Zebedeo ra'ykuéra ha mokõi Jesús remimbo'ekuéra,
Simón Pedro he'i chupekuéra: --Aháta pirahápe. Ha'ekuéra osẽ he'i chupe: --Rohóta avei ne ndive. Ojupi hikuái peteĩ kanóape ha oho, ha upe pyharépe ndoitýi mba'evete.
Ko'ẽmbávo, Jesús ojechauka sapy'a pe y rembe'ýpe, hemimbo'ekuéra katu ndoikuaái ha'eha.
Jesús oporandu chupekuéra: --Che irũnguéra, ndapeitýi piko mba'eve? Ha'ekuéra he'i chupe: --Nahániri.
Jesús he'i chupekuéra; --Peity pende pyaha pene kanóa akatúa gotyo, ha upépe ho'áta peẽme pira. Oity hikuái upe gotyo, ha upéi ndaipu'akái pe pyaha rehe henyhẽgui pirágui.
Upépe, Jesús remimbo'e ha'e ohayhuetéva, he'i Pédrope: --Ñandejára Jesucristo niko amóva. Simón Pedro ohendúvo Ñandejára Jesucristoha, oñemonde oĩgui opívo, ha ojepoi pe ýpe.
Umi ambue Jesús remimbo'ekuéra katu oguahẽ pe y rembe'ýpe kanóape. Ombotyryhápe ogueraha pe pyaha henyhẽva pirágui, 100 metroha rupínte oĩ hikuái pe y rembe'ýgui.
Oguejývo yvýpe, ojuhu hikuái tata ha hi'ári peteĩ pira, ha mbuja.
Jesús he'i chupekuéra: --Peru avei umi pira penohẽ ramóvagui.
Simón Pedro ojupi jey pe kanóape ha pe y rembe'y peve ombotyryry pe pyaha henyhẽva pira guasúgui. Oĩ ipype 153 pira ha ndosorói henyhẽ ramo jepe.
Upéi Jesús he'i chupekuéra: --Peju pe rambosa Ha avave noporanduséi chupe mávapa ha'e. Oikuaa niko hikuái Ñandejára Jesucristoha.
Upéi katu Jesús oñemboja ha ombohasa chupekuéra ipópe pe mbuja, ha péicha avei ojapo pe pira reheve.
Kóva niko mbohapyhámava'ekue Jesús ojechauka hague hemimbo'ekuérape, opu'ã rire omanóva apytégui.
Orambosapa rire hikuái, Jesús oporandu Pédrope: --Nde, Simón, Juan Ra'y, ndépa che rayhuve opa ko'ãvagui? Pedro he'i chupe: --Hẽe, che Jára. Nde niko reikuaa rohayhuha. Jesús he'i chupe: --Eñangareko che ovechakuérare.
Jesús oporandu jey chupe: --Nde, Simón, Juan ra'y, ndépa che rayhu? Pedro he'i chupe: --Hẽe, che Jára. Nde niko reikuaa rohayhuha. Jesús he'i chupe: --Eñangarekóke che ovechakuérare.
Jesús oporandu jey voi chupe: --Nde, Simón, Juan ra'y, ndépa che rayhu? Pedro rehe oguapy Jesús oporandu jey voi haguére chupe péicha, ha he'i: --Che Jára, nde niko reikuaa opa mba'e, ha nde reikuaa che rohayhuha. Jesús he'i chupe: --Eñangarekóke che ovechakuérare.
Añetéko ha'e ndéve: yma ne mitãvérõ reñemobosako'ímiva'ekue ha reho mamo rehosehápe. Ágã nde tujávo katu, reipysóta umi nde jyva ha ambue nde jokuáta ha nde reraháta rehose'ỹháme.
Péicha, Jesús oikuaauka hína mba'éichapa Pedro omanóta ha mba'éichapa ombotuicháta Tupãme. Upéi Jesús he'i chupe: --Eju che moirũ.
Pedro ojere ha ohecha ouha hapykuérikuéra Jesús remimbo'e ha'e ohayhuetéva. Upéva voi ku pyhare karuhápe, oĩva'ekue Jesús ykére ha oporanduva'ekue chupe: “Che Jára, máva piko pe ne moñuhãtava”?
Pedro ohechávo chupe, oporandu Jesúspe: --Che Jára, ha kóvape piko mba'e ojehúta?
Jesús he'i chupe: --Aipota ramo ha'e oikove aju jey peve, piko mba'e ndéve? Nde, eju che moirũ.
Upévare, isarambi ñe'ẽ umi Jesús rehe ojeroviáva apytépe, upéva pe Jesús remimbo'e nomanomo'ãiha. Jesús katu niko nde'íri nomanomo'ãiha. He'ínte: “Aipota ramo oikove che aju jey peve, piko mba'e ndéve?”
Upéva upe Jesús remimbo'e voi upe omombe'uva'ekue ko'ã mba'e ha upéi omoĩva'ekue kuatiáre. Ha jaikuaa añetegua upe he'íva.
Hetaiteve mba'e Jesús ojapova'ekue. Ha ñamoĩmbátarõ kuatiáre opa umi mba'e ha'e ojapova'ekue, ko yvy ári ndaijapamo'ãi umi kuatia omombe'útava hembiapokue.
Oñe'ẽ jey Ñandejára Jonáspe ha he'i chupe kóicha:
Tereho upe táva guasuete Nínive héravape ha eikuaauka chupekuéra upe che ñe'ẽ ame'ẽva ndéve.
Ha ojapo Jonás Ñandejára ojerureháicha chupe. Nínive niko peteĩ táva ndetuichapa jepéva mbohapy árape ojeguatáva peteĩ hembe'ýgui ambue hembe'y peve.
Ha Jonás oguahẽ upe távape. Upe oguahẽha árape oguata upe távare ha he'i umi upépe guápe: —Ko ára guive 40 ára haguépe Nínive oñehundíta.
Umi Ninivegua oguerovia Ñandejára ñe'ẽ. Ha ohechauka haguã oñembyasyha hembiapo vaígui, oĩ haguéicha, imboriahúva ha imboriahu'ỹva ndo'uvéi mba'eve ha oñemonde ao vosakuépe.
Nínive ruvicha guasu ohendúvo ko'ã mba'e, oheja iguapyha, oipe'a ijehegui ijao jegua, omonde ao vosakue ha oguapy tanimbu apytépe.
Ha ojekuaauka umi Nínive guápe ñe'ẽ oúva mburuvicha guasu ha umi mburuvicha iguýpe oĩvagui ha he'íva kóicha: “Avave to'u'ỹ mba'eve; opavave Ninivegua ha hymbakuéra anítei to'u mba'eve térã toy'u.
Opavave toñemonde ao vosakuépe ha upéicha avei tomonde hymbakuéra. Opavavete toñembo'e ipy'aite guive Tupãme ha toheja heko vai ha hembiapo vai.
Ikatu mba'e niko upéicha Tupã oheja rei ñandéve ñane rembiapo vaikue, ndaipochyvéi ñane ndive ha nañamanói.”
Ha ohecha Tupã umi mba'e Ninivegua ojapóva. Ohecha ohejaha hikuái heko vai. Upévare nohundíri chupekuéra he'i haguéicha ojapotaha.
Jonás oñemyrõ ha ipochy ko'ã mba'ére.
Ha oñembo'e Ñandejárape kóicha: Ñandejára, che niko aikuaa porãva'ekue voi asẽ mboyve aikohágui kóicha rejapotaha. Upévare voi añeha'ãva'ekue aha akañy Tarsíspe. Aikuaa Tupã nde ne mba'e porã ha reporohayhuha, ha hasýpe nde pochýva. Nde reporohayhuetereígui nderejapói voi hembiapo vaívare upe eréva rejapotaha.
Upévare Ñandejára eipe'a che hegui che rekove. Iporãve ningo amano mba'e kóicha aikove rangue.
Ha Ñandejára he'i chupe: Mba'ére piko péicha nde pochy?
Ha osẽ oho Jonás upe távagui. Oho oñemohenda kuarahy resẽ gotyo. Upépe omopu'ã peteĩ oñemo'ã haguãme kuarahýgui. Oguapy iguýpe ha oha'arõ ohecha haguã upe ojehútava Nínivepe.
Upémarõ Tupã Ñandejára omoheñói peteĩ mba'ysyvo máta omo'ã haguã Jonáspe kuarahýgui, oñeñandu porãve haguã. Kóva tuicha ombovy'a Jonáspe.
Ko'ẽvo katu Tupã omondo peteĩ yso okarúva upe mba'ysyvo mátare, ha ombopiru.
Kuarahy opu'ãvo, Tupã ombou kuarahy resẽ guio peteĩ yvytu raku ombopy'a ropútava Jonáspe. Kuarahy katu haku tini iñakãre ha ho'áta katuete hese pytũ. Jonás he'i ipy'apýpe: “Iporãve ningo amano mba'e kóicha aikove rangue”.
Tupã katu he'i chupe: —Mba'éicha rupi piko nde pochýta upe mba'ysyvo mátape ojehuva'ekuére? He'i chupe Jonás: —Ha mba'ére piko ndachepochymo'ãi? Pochýgui amano potaite aína!
Upémarõ Ñandejára he'i chupe: —Ko mba'ysyvo máta ningo heñói ha okakuaa peteĩ pyharépe, ha ko'ẽmbávo omano. Nde ndaha'éi imoheñói térã iñangarekohare ha ko'ágã rembyasy imano.
Mba'éicha piko aipo ramo che, nachemandu'amo'ãi Nínive rehe? Upe táva tuichaitépe niko oĩ amo 120.000 rupi oikóva ha oikuaa'ỹva ivaíva ha iporãva. Upépe heta avei mymbakuéra.
Omano rire Ñandejára rembiguái Moisés, oñe'ẽ Ñandejára Josué, Nun ra'ýpe. Josué oipytyvõva'ekue Moiséspe.
Ñandejára he'i chupe: —Che rembiguái Moisés niko omanóma. Eñembosako'i opa Israel ñemoñarekuéra ndive ha pehasa Jordán ysyry mboypýri upe yvy peẽme ame'ẽvape.
Ha'e haguéicha Moiséspe, opa yvy peẽ pepyrũháme ame'ẽta peẽme. Peẽ niko che retã.
Ame'ẽta peẽme yvy guio yvy iporãha guive ha yvate gotyo Líbano yvyty peve. Kuarahy resẽ guio katu Éufrates ysyry ha opa hitíta yvy guive oguahẽ meve yguasúpe oĩva kuarahy reike gotyo.
Reikove aja, avave ndaipu'akamo'ãi nde rehe. Aĩta ne ndive Moisés ndive aĩ haguéicha. Opa árape aĩta ne ndive, ndorohejamo'ãi tyre'ỹ.
Ne mbarete ha nde py'a guasúke. Nde remohenondéta hína Israel guápe ha peñemomba'éta upe yvýre pende rukuéra ypykuépe ha'eva'ekue ame'ẽtaha.
Upéicha ramo, ne mbarete ha nde py'a guasúke. Ejapo paitéke che rembiapoukapy he'iháicha, che rembiguái Moisés ohejava'ekue ndéve. Neremboykéi ramo, resẽ porãta mamo rehohápe.
Aníke remboyke nde jehegui kuatia Tupã rembiapoukapy ryru. Ára ha pyhare ejepy'a mongeta hese ha ejapóke he'ihaichaite, upéicha ramo osẽ porãta ndéve opa mba'e rejapóva.
Ani rekyhyje térã nde py'a mirĩtei. Ha'e jey ndéve nde ne mbarete ha nde py'a guasu haguã. Che, Tupã nde Jára, aĩta ne ndive mamo rehohápe.
Josué he'i umi omyakãvape tetã Israel:
—Tapeho peje opavavépe tombyaty ho'uva'erã. Ko'ẽ ambue ramo jahasáta Jordán ysyry mboypýri ñañemomba'e haguã upe yvýre Tupã Ñandejára ome'ẽva ñandéve.
Josué he'i Rubén, Gad ha Manasés ñemoñare mbyterépe:
—Pene mandu'ápa Ñandejára rembiguái Moisés he'i hague peẽme: “Tupã Ñandejára ome'ẽta peẽme ko yvy oĩva kuarahy resẽ gotyo Jordán ysyrýgui peñemohenda haguã.”
Pene rembireko, pene mitãnguéra ha pene rymbakuéra pehejáta ápe; kuimba'ekuéra oĩva oñorãirõ haguãicha katu omohenondéta hapicha Israel guápe ha ohasáta Jordán ysyry mboypýri oipytyvõvo chupekuéra
oñemomba'évo upe yvýre Ñandejára ome'ẽva chupekuéra. Ñandejára omohenda rire chupekuéra katu pejevy kuaa peiko haguã pende yvýpe, Tupã rembiguái Moisés, ome'ẽva'ekue peẽme kuarahy resẽ gotyo Jordán ysyrýgui.
He'i hikuái Josuépe: —Opa umi eréva rojapóta ha mamo ore mondohápe rohóta.
Moisés ñe'ẽ rojapo haguéicha upéicha avei ne ñe'ẽ rojapóta. Ha rojerure Ñandejárape ha'e oĩ haguã ne ndive Moisés ndive oĩ haguéicha.
Oĩ ramo opu'ãva nde rehe térã ojapo'ỹva ne ñe'ẽ, upéva tojejuka. Nde katu, ta ne mbarete ha ta nde py'a guasu.
Jericogua ombotypa itáva rokẽ ani haguãtei Israel ñemoñare oike chupekuéra. Ndaipóri osẽva térã oikéva Jericópe.
Ñandejára he'i Josuépe: —Amoĩta nde pópe Jericó, huvicha guasu ha opa kuimba'e oĩva ñorãirõrã.
Peẽ peñorãirõ mboyve, nde ha umi pende apytépe oĩva oñorãirõ haguã, pehóta pejapo peteĩ jere Jericó rehe 6 ára aja.
Toho 7 pa'i Ñandejára karameguã renonderã, ituru ovecha mácho ratĩ ipópe. Upe 7 arahápe katu 7 jere pejapóta Jericó rehe ha pa'ikuéra tombopu ituru.
Pehendu vove turupu opavave pesapukái hatãta Jericó korapy jere ho'a haguãicha. Upévo opavave pejeitýta Jericó ári. Upe hi'aguĩveha rupi peẽme, upe rupi peikéta.
Josué ohenói pa'ikuérape ha he'i chupekuéra kóicha: —Peraha Ñandejára karameguã ha pende apytégui 7 toho henonderã ituru ovecha mácho ratĩ ipópe.
He'i opavavépe: —Tapeho pejere Jericó rehe. Umi ikatupyryvéva pende apytégui toho pa'ikuéra renonderã.
Ha Josué he'i haguéicha ojejapo. Oho 7 pa'i turu ovecha mácho ratĩ ombopúva oñemoĩ oho Ñandejára karameguã renonderã. Ha Ñandejára karameguã ojereraha hapykuérikuéra.
Umi ikatupyry kuete katu oho tenonde pa'ikuéra turu ombopúva renonderã, ha hembýva oho Ñandejára karameguã rapykuéri. Ha ojere aja hikuái, ombopu iturukuéra.
Josué he'iva'ekue chupekuéra: ‘Anítei pesapukái térã peñehenduka. Anítei mba'eveichagua ñe'ẽ osẽ pende jurúgui. Ágã che ha'e vove peẽme pesapukái haguã, upépe pesapukái.’
Oho ojapo hikuái peteĩ jere Ñandejára karameguã reheve ha ojevy hikuái upe opyta haguépe, upépe ohasa haguã pyhare.
Pyharevete opu'ã Josué ha pa'ikuéra ogueraha Ñandejára karameguã.
Umi 7 pa'ikuéra ituru ovecha mácho ratĩ reheve oho Ñandejára karameguã renonderã. Oguata jave ombopu iturukuéra. Umi ikatupyryvéva katu oho tenonde ha hembyre Ñandejára karameguã rapykuéri. Oguata jave hikuái, ombopu iturukuéra.
Upe ára mokõiháme oho jey ojere hikuái Jericó rehe. Upéi ojevy oñemohenda haguépe hikuái. Ha ojere ñepyrũ guive hikuái, 6 ára aja oho ojapo peteĩ jere upe távare.
Upe 7 arahápe opu'ã hikuái kuarahy osẽvo ha jepi guáicha oho ojere hikuái upe távare. Kóva ko árape katu 7 jere ojapo hikuái.
Upe 7 jere ojapopávo, pa'ikuéra ombopu ituru ha Josué he'i: —Pesapukáike, Ñandejára omoĩma ñande pópe ko táva!
Ñahundíta Jericó ha opa mba'e ipype jajuhúva, Ñandejára upéicha oipotágui. Upe kuña reko vai, hérava Rahab rehe katu, mba'eve ani pejapo. Ha'e upe omokañyva'ekue umi ouva'ekuépe omaña ñemi árupi. Mba'eve avei ndapejapomo'ãi umi hógape okañývare.
Peñangarekóke pende jehe ha ani pepoko mba'eve Ñandejára rérape ñahundítavare, ani ágã pene mba'e potágui peru mba'e vai ñande ári ha ñañehundi ñande.
Opa mba'e pláta, óro, vrónse térã fiérrogui ojejapóva ñamboykéta Ñandejárape guarã. Umíva ñañongatu ha jajapóta chugui Ñandejára rembiporurã.
Umi pa'i ombopu iturukuéra ha umi Israel ñemoñare ohendúvo turupu, ojoja hatã osapukái hikuái ha upe táva korapy jere ou yvýpe. Opavave oho ojeity upe táva ári ha oñemomba'e hese.
Kyse pukúpe ojukapaite kuña, mitã kuimba'e ha tuja ojuhúva upe táva ryepýpe. Upéicha avei, ojukapa umi vaka, ovecha ha vúrrokuéra ojuhúva.
Josué he'i umi mokõi kuimba'épe ouva'ekue omaña ñemi upe tetãre: —Tapeho Rahab rógape ha penohẽ chupe ha ipehẽnguekuérape okápe. Pejapo peje haguéicha chupe pejapotaha hógape pekañy ramo guare.
Umi mokõi kuimba'e oho oguenohẽ okápe Rahab, isy ha itúvape. Avei ityvýrakuéra ha opa ipehẽnguekuérape ha ogueraha oheja chupekuéra mombyrymi Israel ñemoñare oĩhágui, ani haguã mba'eve ojehu chupekuéra.
Upéi Israel ñemoñare omboja tata upe távare opaite mba'e ipype oĩva reheve. Umi mba'e óro, pláta, vrónse ha fiérrogui ojejapóva katu oñemomarangatu Ñandejára rembiporurã.
Josué oheja Rahábpe oikove. Avei itúva rogagua ha ipehẽnguekuérape ha'e omokañy haguére umi mokõi Josué ombouva'ekuépe omaña ñemi haguã Jericó jerére. Upe guive ko'agãite peve imemby ha imemby membyre oikóva Israel ñemoñare apytépe.
Upérõ Josué he'i opavavépe: Tupã tojahéi upe omopu'ã jeýva táva Jericó. Oimérõ omopu'ãva, ta'ýra ypykue rete ári omopu'ãta ikorapy jere. Oimérõ omohokẽva, ta'ýra pahague rete ári omohokẽta.
Ha Ñandejára oipytyvõ rupi Josuépe, Josué opa rupi herakuã porã.
Israel ñemoñare ndojapói ra'e Ñandejára he'i haguéicha. Nohundipái umi mba'e Jericópe ojuhúva. Peteĩ kuimba'e hérava Acán, Carmí ra'y Zabdí remineno, Zérah rogagua ha Judá ñemoñaréva omboyke ra'e imba'erã umi mba'e oñehundiva'erãgui. Ha Ñandejára ipochy opa Israel ñemoñare ndive.
Jericógui Josué omondo kuimba'ekuéra oho haguã ovichea táva Ai rehe ha umi ijerére. Ai opyta kuarahy resẽ gotyo Betélgui ha namombyrýi Bet-Avéngui. Josué he'i chupekuéra: —Tapeho peikuaa ñandéve ikatúva Ai ha ijere rupigua. Oho ohecha hikuái.
Ha ou jeývo he'i hikuái Josuépe: —Natekotevẽi jahapa ñañemoĩ haguã táva Ai rehe. Remondo ramo 2.000 térã 3.000 kuimba'e niko iporãma. Ani remondo opavavépe oñorãirõ haguã. Ndatuichái upe táva.
Oho amo 3.000 kuimba'e rupi ha ojeity táva Ai ári. Ha amo ipahápe Haigua omboguevi Israel guápe.
Haigua omuña chupekuéra upe táva rokẽ guive oguahẽ meve peteĩ hendápe ita oñeguenohẽha peve. Tapére ojuka hikuái 36 Israel guápe. Mayma Israel ñemoñare py'a ho'a yvýre ha opyta okyhyje hikuái.
Josué ha karaikuéra Israel ñemoñare omondoro ijaokuéra, omosarambi yvy tĩmbo iñakã ári ha ojeity yvýpe Ñandejára karameguã renondépe ka'aru pytũ meve ohechauka haguã iñembyasy.
Josué oñembo'e he'ívo: —Ore Jára! Maerã piko ore mbohasa Jordán ysyry mboypýri? Ore gueru piko ápe ore moĩ haguã amorréo pópe ha ha'ekuéra ore rundi haguã? Upéicha rire niko ropytánteva'erã mo'ã Jordán ysyry mboypýri rohasa'ỹ rehe ko'a gotyo.
Ore Jára! Mba'e piko hemby chéve ha'e haguã? Péina ore, Israel ñemoñare, roguevi umi ore rayhu'ỹvagui.
Canaangua ha mayma oikóva yvytýre ohendu vove ko ojehúva oréve oñemoĩmbáta ore rehe. Ore rundíne ha ore réra opáne tesaráipe. Mba'e ikatu rojapo ani haguã nde réra herakuã vai?
Ñandejára he'i Josuépe: —Epu'ã! Mba'e piko rejapo upe yvýpe?
Israel ñemoñare iñangaipa hína. Omboyke upe ñe'ẽme'ẽ ajapova'ekue hendivekuéra. Hi'ári, oĩ oñemomba'éva oñemomba'e'ỹva'erãre; omonda ha omokañy hembiporu apytépe umi mba'e oñehundiva'erã.
Upévare napendepu'akamo'ãi umi pende rehe ija'e'ỹvare ha peguevíta henondépe. Peẽ voi peru pende po rupi ñehundi pende ári. Naimemo'ãi pene ndive ndapeipe'ái ramo pende apytégui umi mba'e ha'eva'ekue peẽme pehundiva'erãha.
Epu'ã aipo ramo ha embyaty opavave Israel guápe. Ere chupekuéra toñemopotĩ ha ko'ẽ ramo pyhareve toñemboja che rendápe. Che, Tupã Israel Jára kóicha ha'e: ‘Israel, upe mba'e pene rundíva pende apytépe voi oĩ. Napendepu'akamo'ãi umi pende rehe ija'e'ỹvare ndapeipe'ái ramo upe mba'e vai pende apytégui.’
Ko'ẽrõ pyhareve pejúta che renondépe oñoñemoñare. Upe ñemoñare che aiporavóva oguerúta peteĩ-teĩ oñopehẽnguéva, ha upe che aiporavóva oguerúta peteĩ-teĩ ojohogagua, ha upe ogagua che aiporavóva oguerúta peteĩ-teĩ mayma kuimba'épe.
Upe kuimba'e ojejuhúva oguerekoha umi mba'e che ha'eva'ekue oñehundiva'erãha, upéva ojehapýta. Upéichata avei ipehẽnguekuéra opa umi mba'e oguerekóva reheve, tuicha ñemotĩ oguerúgui Israel ári ha omboyke haguére che ñe'ẽme'ẽ.
Ko'ẽvo opu'ã Josué ha he'ika opavavépe oñemboja haguã oñoñemoñare atýpe. Ha Ñandejára oiporavo Judá ñemoñare.
Judá ñemoñare apytégui ojeporavo Zérah pehẽngue, Zérah pehẽngue oñembojávo, umíva apytégui ojeporavo Zabdí rogagua.
Kuimba'ekuéra Zabdí rogagua oñembojávo, ojeporavo Acán Carmí ra'y, Zabdí remineno. Zabdí niko Zérah ra'y, ha opavave ko'ãva Judá ñemoñare.
Upérõ Josué he'i Acánpe: —Che ra'y, ani nde japútei Tupã Israel Jára renondépe. Emombe'u chéve mba'épa rejapo ra'e ha ani che mbotavýtei.
Ha Acán he'i chupe: —Añetehápe ha'e ndéve, che hína upe iñangaipáva Tupã Israel Jára renondépe. Kóicha niko ajapo:
‘Jaikévo Jericópe ahecha peteĩ ahoja Babilóniape ojejapova'ekue, 200 pláta pehẽngue ha peteĩ óro pehẽngue médio kílo rupi ipohýiva. Ha umíva che py'a ra'ãgui araha che mba'erã. Añotỹ che róga guýpe ha upe pláta amoĩ huguaitépe’.
Upémarõ Josué ohekauka umi mba'e Acán rógape. Oho ojuhu hikuái upe óga guýpe upe ahoja oñeñotỹ pyre ha upe iguýpe upe pláta.
Oguenohẽ ogueraha hikuái Josué ha opavave Israel guápe, ha upéi ha'ekuéra omoĩ Ñandejára renondépe.
Upéi ogueraha hikuái Acán, Zérah ra'ýpe, upe pláta, upe ahoja ha upe óro pehẽngue reheve. Ogueraha avei hikuái ta'ýra ha tajýrakuérape; hymba vaka, hymba vúrro ha ijovechakuéra; avei hóga ha opa mba'e oguerekóva. Ogueraha upe ñu Acor héravape. Ha mayma Israel ñemoñare avei oho.
Upépe Josué he'i Acánpe: —Mba'ére piko regueru opa ore ári ko mba'e vai? Nde ári Ñandejára togueru mba'e vai. Ha mayma Israel ñemoñare ombo'íta chupe ha hóga guápe, omano meve. Upéi ohapy.
Ha ikusugue ári omopu'ã hikuái peteĩ ita atýra. Upe ita atýra oĩ gueteri upe oñemopu'ã haguépe. Upévare upe ñu héra Acor. Opa upérõ Ñandejára pochy Israel ñemoñare ndive.
Ñandejára he'i Josuépe: —Ani rekyhyje térã nde py'a mirĩtei. Eraha ne ndive mayma oĩva oñorãirõ haguãicha ha tapeho pejeity táva Ai ári. Nde pópe amoĩta upe táva ruvicha guasu ha hetã; ha mayma upépe oikóva, itáva ha ijyvy reheve.
Táva Jericó ha huvicha guasúre rejapo haguéicha rejapóta táva Ai ha huvicha guasúre. Ko'ágã ikatúta peraha pene mba'erã opa umi mba'e pejuhu ha peipotáva, hymbakuéra jepe avei.
Ha oñembosako'i Josué mayma oĩva oñorãirõ haguã ndive ha oho hikuái táva Ai ári. Oiporavo Josué 30.000 kuimba'e ipy'a guasuvéva. Pyhare omondo chupekuéra,
he'ívo: —Peẽ pehóta pekañy upe táva kupépe, anínte mombyryeterei peñemoĩ. Upégui pemangeáta.
Che ha umi che ndive opytáva katu roñembojáta upe távare henonde guio. Osẽvo umi Haigua ore ruguãtĩ, ore roguevíta chuguikuéra akokuehe rojapo haguéicha.
Mombyry osẽ rire ore rapykuéri he'íta hikuái: ‘Oguevi jeýma ñande hegui ko'ãva akokuehe ojapo haguéicha.’
Upévo, peẽ pesẽta pekañyhágui ha peikéta upe távape. Tupã Ñandejára omoĩta upe táva pende pópe.
Ágã pende pu'aka vove hesekuéra pehapýta Ñandejára he'i haguéicha. Péicha aipota pejapo.
Omondo Josué umi 30.000 kuimba'e. Umíva oho oñemoĩ omangea táva Betel ha Ai pa'ũme, kuarahy reike gotyo Háigui. Josué katu opyta oke upe pyhare upe oñemohenda haguépe opavave Israel ñemoñare.
Ko'ẽvo, Josué opu'ã ha ohenói opa umi oĩvape oñorãirõ haguã ha oho hikuái Ai ári. Israel ñemoñare myakãhárakuéra oho tenonde.
Mayma oĩva hendive ohasa upe táva rovái ha oho oñemohenda Ai yvate gotyo. Peteĩ ñu opyta upe táva ha Israel ñemoñare pa'ũme.
Josué ogueraha 5.000 kuimba'e rupi ha omohenda kañyháme Betel ha Ai pa'ũme, kuarahy reike gotyo Háigui, upépe omangea haguã.
Upéicha mokõi hendápe oñemoĩ umi oñorãirõtava; umi yvate gotyo oĩva ha umi kuarahy reike gotyo oĩva. Upe pyhare Josué oho oñemoĩ upe ñu mbytépe.
Ai ruvicha guasu ohechávo ko'ã mba'e, pya'e opu'ã pyhareve ha osẽ opa Haigua ndive oñorãirõ haguã Israel ñemoñare ndive, upe ñúme oĩva Jordán rembe'ýre. Umi Haigua ndoikuaái táva rapykue gotyo oĩha omangeáva.
Josué ha opa Israel ñemoñare ojejapo oguevi ramo guáicha chuguikuéra, ha oñemoĩ oñani tapére upe ñu gotyo oĩva Jordán rembe'ýre.
Maymáva oĩva Háipe oñehenói oho haguã hapykuérikuéra. Ha omuñávo hikuái Josuépe, oñemomombyry hikuái itávagui.
Kuimba'ekuéra oĩ haguéicha Ai ha Betélpe osẽ Israel ñemoñare rapykuéri, ha oheja itáva rokẽ nandi.
Ñandejára he'i Josuépe: —Eipyso upe nde jyva rejokóvape yvyra akua puku Ai gotyo. Amoĩma upe táva pende pópe. Ha oipyso Josué upe ijyva ojokóva yvyra akua puku.
Upéva ohechávo umi omangeáva, opu'ã hikuái upe okañyhágui ha pya'e oike upe távape ha omboja hese tata.
Umi Haigua omañávo hapykue gotyo ha ohechávo tatatĩ yvágare opu'ãva itávagui, ikangypa ndoguerekóigui moõ okañy haguã. Ha umi Israel ñemoñare oñaniva'ekue henonderãnguéra, ojere ha ou chupekuéra.
Ohechávo Josué ha mayma Israel ñemoñare oikemaha upe távape umi kañyháme oĩva'ekue ha ombojamaha hese tata, ojere hikuái ha oñepyrũ ojuka Ai guápe.
Umi tata ombojava'ekue upe távare osẽ avei oñorãirõ haguã. Ha upéicha Haigua ojejuhu Israel ñemoñare mbytépe, ojopýva chupekuéra henonde guio ha hapykue guio. Ojukapaite chupekuéra Israel ñemoñare.
Ai ruvicha guasu katu ogueraha hikuái hekove Josué rendápe.
Israel ñemoñare ojukapa umi ñúre osẽva'ekue ha umi távagui osẽva'ekuépe omuña haguã chupekuéra. Upéi ojevy Háipe ha ojuka opa ojuhúvape.
Ha opavave Háipe oikóva upéva upe árape ojejuka, 12.000 kuña ha kuimba'e.
Josué katu nomboguejýi upe ijyva oguerekoha ijyvyra akua puku, táva Ai oñehundipa peve.
Oñomboja'o hikuái mymbakuérare ha opa umi mba'e opytáva upe távape, Ñandejára he'i haguéicha Josuépe.
Josué ohapy upe táva ha oheja yvýre, ha upéicha opyta.
Ai ruvicha guasúpe katu ojuvy ha omosãingo yvyra mátare, ha upépe osãingo ka'aruete peve. Kuarahy oikévo katu Josué omboguejyka hetekue upe yvyra mátagui ha oity hikuái upe táva rokẽme. Upépe ombojo'a hi'ári ita ko ára peve oĩva.
Yvyty Ebal ru'ãme Josué omopu'ã Tupã, Israel Járape, peteĩ altar,
Moisés, Ñandejára rembiguái he'i haguéicha chupe, ha kuatia Tupã rembiapoukapy ryru Moisés ohejava'ekue he'iháicha. Upépe he'i kóicha: ‘Peteĩ altar ojejapóva ita oñekytĩ'ỹvagui.’ Upéva ári Israel ñemoñare oikuave'ẽ mymbahapy ha mymbajuka joajurã.
Upéi maymáva rovake, Josué ohai itáre umi tembiapoukapy Moisés ohejava'ekue chupekuéra.
Upéi katu pa'ikuéra Ñandejára karameguã reheve ijapére oñemoĩ mbytépe. Maymáva Israel ñemoñare ha tetã ambuegua oĩva ijapytépekuéra, upéicha avei karaikuéra, myakãhárakuéra ha mburuvichakuéra oñembo'y hováikuéra. Peteĩ aty oĩ yvyty Guerizim gotyo ha upe ambue yvyty Ebal gotyo. Upéicha he'iva'ekue Ñandejára rembiguái Moisés ha'ekuéra oñemoĩva'erãha tetã Israel ojehovasa haguã.
Ipahápe, Josué ohenduka chupekuéra opa mba'e Ñandejára rembiapoukapy he'íva. Ohenduka chupekuéra umi ñe'ẽ jehovasapyrã ha umi ñe'ẽ jejaheipyrã.
Mba'evete umi mba'e Moisés ohejava'ekue ojejapo haguãgui ndohejái ojejapo'ỹre. Opavavépe ohenduka; umi kuña, mitã ha tetã ambue guáva ijapytépekuéra oikóvape.
Mburuvicha guasukuéra oĩva kuarahy reike gotyo Jordán ysyrýgui: umi hitíta, amorréo, cananéo, ferezéo ha jebuséokuéra oikóva yvytýre, ñúre ha yguasu Mediterráneo rembe'ýre Líbano meve, ohendúvo mba'épa ojehu,
oñemoĩmbaite hikuái peteĩ ñe'ẽme oñorãirõ haguã Josué ha Israel ñemoñare ndive.
Umi Gabaónpe oikóva ohendu avei upe Josué ojapóva táva Jericó ha Ai rehe,
ha oha'ã ombotavy Josuépe. Ombyaty hikuái ho'uva'erã ha ombohyru vosa tuja sorokuépe. Ohupi hymba vúrro ári kaguy ryru, tujágui oñembovyvypáva,
omonde hikuái ipy rehegua itujáva ha ijehe ao tuja sorokue. Mbuja ogueraháva katu tujágui havẽmba.
Oguahẽ hikuái Josué rendápe Guilgálpe ha he'i chupe: —Mombyrýgui niko roju ne rendápe roñemoĩvo ne ndive peteĩ ñe'ẽme, jaiko porã haguã oñondive.
Israel ñemoñare katu he'i umi hevéokuérape: —Peẽ niko oimeva'erã árupi, ore jere rupínte peiko. Ndaikatumo'ãi upéichante ñaguahẽ peteĩ ñe'ẽme.
Ha he'i umi hevéo Josuépe: —Ore roñemoĩ ne rembiguái ramo Oporandu chupekuéra Josué: —Máva piko peẽ ha moõgui peju?
He'i chupe hikuái: —Mombyrýgui niko roju, Tupã nde Jára upe peve herakuãgui. Rohendu umi mba'e ojapova'ekue Egíptope,
ha mba'épa upe ojapóva umi amorréo ruvicha guasukuérare oikova'ekue Jordán ysyry mboypýri; Sihón, Hesbón ruvicha guasu ha Og, Basán ruvicha guasu oikova'ekue Astarótpe.
Karaikuéra ore apytépe oĩva ha opa ore retãgua he'i oréve: “Peraha pe'uva'erã tapére ha tapeho Israel ñemoñare rendápe ha peje chupekuéra: ‘Ore niko pene rembiguái ha pende pópe roñemoĩ. Ñañemoĩ peteĩ ñe'ẽme oñondive.’”
Pema'ẽ ore rembi'úre. Rosẽ ramo ore rógagui haku asyva'ekue gueteri ha ko'ágã katu tujágui havẽmbáma.
Ko'ã ore kaguy ryru romyenyhẽ ramo ipyahueteva'ekue ha ko'ágã katu osoropáma. Ore py rehegua ha ore aokuéra itujapáma mombyry roguata haguére.
Ha Israel ñemoñare ho'u umi hevéokuéra ndive umi hi'upyrã ha'ekuéra oguerúvagui, oporandu'ỹ rehe Ñandejárape.
Ha Josué oñemoĩ hendivekuéra peteĩ ñe'ẽme he'ívo ndojukamo'ãiha chupekuéra. Israel ñemoñare myakãhárakuéra avei ome'ẽ iñe'ẽ upéicha ojapotaha.
Mbohapy arahápe, oñemoĩ rire hikuái peteĩ ñe'ẽme umi Gabaongua ndive, Israel ñemoñare oikuaa sapy'a umíva ijere rupínte oikoha.
Ha osẽ oho Israel ñemoñare chupekuéra. Mbohapy arahápe oguahẽ hikuái itávakuérape hérava Gabaón, Quefirá, Beerot ha Quiriat-Jearímpe.
Israel ñemoñare ndojukái chupekuéra, Tupã Israel Jára rérape he'i haguére chupekuéra ndojukamo'ãiha. Upévare opa Israel ñemoñare oñe'ẽ vai huvichakuérare.
Umi myakãhárakuéra katu he'i Israel guápe: —Ñande niko ñame'ẽ chupekuéra ñane ñe'ẽ Tupã, Israel Jára rérape ndajajukamo'ãiha chupekuéra. Upévare ndaikatúi jajapo hesekuéra mba'eve.
Kóicha jajapóta hesekuéra: ñame'ẽma niko chupekuéra ñane ñe'ẽ ha jaheja toikove, ani ágã ñapyrũ rupi ñane ñe'ẽre ñame'ẽva'ekue Tupã rérape ha'e ipochy ñane ndive.
Ha upéicha Israel myakãhárakuéra, oheja chupekuéra oikove. Ome'ẽ chupekuéra hembiaporã y ha jepe'a rerojaha ramo Israel guápe. Upéicha ha'ekuéra nopyrũi iñe'ẽ ome'ẽva'ekuére.
Upéi Josué ohenói umi Gabaón guápe ha he'i chupekuéra: —Mba'ére piko ore mbotavy peje ramo oréve: “ore niko mombyry roiko pende hegui” ha nimbo ra'e ko'a ore jere rupínte peiko ra'e.
Ko'ágã guive peẽ peikóta ijaheipy ramo. Pepytáta ore rembiguái ramo opa árape guarã ha perojáta y ha jepe'a che Tupã rógape guarã.
He'i hikuái Josuépe: —Ore niko roikuaa porã mba'épa Tupã nde Jára he'iva'ekue hembiguái Moiséspe. He'iva'ekue chupe ome'ẽtaha peẽme ko yvy ha ohundipataha maymáva árupi oikóvape. Ha peẽ peguahẽvo ápe rokyhyjepa ha noromanoséi. Upévare kóicha rojapo.
Péina nde pópe ko'ágã roñemoĩ. Ejapo ore rehe ndéve iporãveháicha.
Ha Josué ndohejái Israel guápe ojuka umi Gabaón guápe.
Upéva upe árape Josué omoĩ chupekuéra y ha jepe'a rerojaha ramo opa Israel guápe ha Ñandejára altárpe, mamo Ñandejára oipotahápe chupe oñemomba'e guasu. Ko'ágã peve upéva umi Gabaongua rembiapo.
Adonisédec, Jerusalén ruvicha guasu, ohendu Josué pópe ho'a hague táva Ai ha ohundi hague. Ohendu Jericó ha huvicha guasúre ojapo haguéicha ojapo hague Ai ha huvicha guasúre. Oikuaa avei Gabaongua oñemoĩ hague peteĩ ñe'ẽme Israel ñemoñare ndive oiko porã haguã oñondive.
Adonisédec opyta okyhyje. Oikuaa táva Gabaónpe ndaiporiha mburuvicha guasu. Upéicha ramo jepe, upéva upe táva tuicha, tuichave Háigui ha kuimba'ekuéra upepegua ipy'a guasu ha oñorãirõ mbarete.
Adonisédec he'ika táva Hebrón, Jarmut, Laquis ha Eglón ruvicha guasúpe Hohan, Piram, Jafía, ha Debírpe kóicha:
—Peju che pytyvõ ha ñahundi táva Gabaón. Umi upepegua oñemoĩ peteĩ ñe'ẽme Josué ndive ha oñemoĩ porã hikuái Israel ñemoñare ndive.
Oñembyaty oñondive umi 5 amorréo ruvicha guasukuéra, táva Jerusalén, Hebrón, Jarmut, Laquis ha Eglongua. Ogueraha ipehẽnguekuéra omongora táva Gabaón ojeity haguã hi'ári upéi.
Táva Gabaongua omondo Guilgálpe, Josué rendápe he'ikávo chupe kóicha: —Umi amorréokuéra yvytýre oikóva opu'ãmba ore rehe. Eju pya'e ore pytyvõ. Ne rembiguái niko ore.
Osẽ Josué Guilgálgui ñorãirõhárakuéra reheve,
ha he'i chupe Ñandejára: —Ani rekyhyjétei. Amoĩta umíva nde po guýpe. Ndaipórimo'ãi ipu'akáva nde rehe.
Oguata hikuái Guilgálgui upéva upe pyhare pukukue. Oguahẽvo Gabaónpe ojeity hikuái umi amorréokuéra ári.
Ñandejára omondýi umi amorréokuérape ha Israel ñemoñare omuña chupekuéra. Hetápe ojuka táva Gabaónpe. Omuña chupekuéra tapére ojupíva Bet-Horón rupi, ha upégui oho hikuái Azecá ha Maquedá peve.
Oñanívo hikuái Israel guágui tape ohóva Bet-Horóngui Azecá gotyo, Ñandejára ombohayvi hi'árikuéra amandáu. Ha péicha hetave umi amandáu ojukáva umi Israel ñemoñare ojukávagui.
Upe ára Ñandejára amoĩvo umi amorréokuéra Israel ñemoñare pópe, Josué he'i Ñandejárape opavave Israel ñemoñare renondépe: Kuarahy, epyta Gabaón ári, ha nde jasy, Aialón ñu ári.
Kuarahy ha jasy opyta peteĩ hendápe Israel ñemoñare ojukapa peve umi chupekuéra ohayhu'ỹva. Upe Heko Jojáva kuatiápe niko he'i kuarahy opyta hague yvága mbytépe, ha ndoguejýi hague oike peteĩ ára aja.
Upéva mboyve térã upéva rire avave naimandu'áiva Ñandejára ojapo hague yvypóra he'íva chupe. Upérõ ojapova'ekue ha'e oñorãirõgui Israel ndive.
Upéi Josué ha opa Israel ñemoñare ojevy Guilgálpe.
Umi 5 mburuvicha guasu nimbo oho ra'e okañy ita kuápe Macédape.
Ha oje'eka Josuépe umi 5 mburuvicha guasu okañyha ita kuápe Macédape.
Josué he'i Israel guápe: —Pembyapajeréi ita upe ita kua jurúre ha pemoĩ upépe hese oñangarekóva, ani ágã okañy hikuái.
Peẽ katu ani pepyta upépe. Tapeho umi pende rayhu'ỹva rapykuéri ha pehenonde'a ani haguãtei oike itávakuérape. Tupã Ñandejára niko omoĩma umíva pende pópe.
Hetápe ojuka Josué ha Israel ñemoñare. Oĩ katu okañýva chuguikuéra ha hógape oguahẽva.
Maymáva Israel ñemoñare upéi ojevy Josué rendápe, Macédape; ha ndaipóri avave oñe'ẽ vaíva Israel ñemoñarére.
Josué he'i upévo: —Tapeho peipe'a upe itakua juru mbotyha. Penohẽ ha peru chéve umi 5 mburuvicha guasu.
Ha oguenohẽ hikuái upe ita kuágui Jerusalén, Hebrón, Jarmut, Laquis ha Eglón ruvicha guasúpe.
Oguenohẽvo okápe, Josué ohenói opa Israel guápe ha he'i umi ñorãirõhára ruvichakuérape ohova'ekue hendive: —Peju pepyrũ ko'ãva ajúrare. Oñemboja hikuái ha opyrũ ijajúrakuérare.
Josué he'i chupekuéra: —Ani pekyhyje térã pene py'a mirĩtei. Pende py'a guasuva'erã. Kóicha ojapóta Ñandejára opa umi peñorãirõva ndive, ha umi pende rayhu'ỹvare.
Upéi Josué ojuka umi mburuvicha guasúpe ha omosãingoka peteĩ-teĩ yvyra mátare. Ha upépe opyta osãingo kuarahy oike peve.
Kuarahy oikévo, Josué omboguejyka umi mburuvicha guasu retekue osãingóva yvyra mátare. Ogueraha hikuái omombo upe itakua okañy haguépe. Ijuru omboty ita guasúpe ha upéicha oĩ ko'agãite peve.
Upéva upe árape voi ho'a Josué po guýpe táva Maquedá. Kyse pukúpe ojuka opavavépe huvicha guasu reheve, ha ohundi opa upépe oikóvape hymbakuéra reheve. Ndohejái hekove mba'evete. Ha Jericó ruvicha guasúre ojapo haguéicha ojapo Maquedá ruvicha guasúre.
Upéi Josué mayma Israel ñemoñare ndive oho Macédagui ojeity Libná ári.
Ñandejára omoĩ upe táva huvicha guasu reheve Josué pópe. Kyse pukúpe ojuka mayma upépe oikóvape. Ndohejái hekove mba'evete. Jericó ruvicha guasúre ojapo haguéicha ojapo mburuvicha guasu upépe guáre.
Upéi Josué mayma Israel ñemoñare ndive oho Libnágui Láquispe; omongora ha upéi ojeity hi'ári.
Ñandejára omoĩ avei Laquis Israel ñemoñare pópe. Mokõi arahápe ho'a ipópekuéra ha ojuka kyse pukúpe mayma upépe oikóvape. Libná rehe ojapo haguéicha ojapo hikuái upépe.
Ko'ã mba'e ojehu aja Horam, táva Gueser ruvicha guasu ou Laquis guápe oipytyvõ haguãicha. Ha osẽ chupe Josué Israel ñemoñare ndive ha ojuka Horam iñorãirõhárakuéra ndive. Ndohejái peteĩnte jepe hekove.
Upéi Josué mayma Israel ñemoñare ndive oho Láquisgui Eglónpe. Omongora ha upéi ojeity hi'ári.
Upéva upe árape voi ho'a ipópekuéra upe táva ha ojuka kyse pukúpe umi upépe oikóvape, ha ohundi opa mba'e Eglónpe, Láquispe ojapo haguéicha.
Upéi Josué mayma Israel ñemoñare ndive ohasa Eglóngui Hebrónpe ha ojeity hi'ári.
Ho'a ipópekuéra ha kyse pukúpe ojuka umi upépe oikóvape huvicha guasu reheve. Upéicha avei ojapo umi távakuérare oĩva ijerére. Avavépe ndohejái Josué hekove. Eglón rehe ojapo haguéicha ojapo ohundívo upe táva ha opa upépe oikóvape.
Upégui Josué mayma Israel ñemoñare ndive oguevi ha oguahẽ Debírpe, ha ojeity hikuái upe táva ári.
Ho'a ipópekuéra upe táva ha huvicha guasu, ha távakuéra oĩva Debir jerére. Kyse pukúpe ojuka ha ohundi umi upépe oikóvape. Ndohejái avavépe hekove. Hebrón ha huvicha guasúre, ha Libná ha huvicha guasúre ojapo haguéicha ojapo hikuái Debir ha huvicha guasúre.
Ha Josué omoĩ ipo guýpe upe yvy. Ipu'aka ha ohundi umi mburuvicha guasu oikóva yvytýre, upe Néguebpe ha umi ñu rupi. Ha Tupã, Israel Jára, he'i haguéicha chupe ojuka ha ohundi opavavépe ha opa mba'e. Ndohejái mba'eve hekove.
Upéicha Josué pópe ho'a upe yvy ojepysóva Cadés-Barnéagui Gaza peve, ha Goséngui Gabaón peve.
Tupã Israel Jára oipytyvõgui Israel guápe, peteĩ ndyrýpe ho'a ipópe ko'ã yvy huvicha guasukuéra reheve.
Upéi Josué mayma Israel ñemoñare ndive ojevy hekohápe oĩva Guilgálpe.
Jabín, mburuvicha guasu Hasor pegua ohendúvo umi mba'e Israel ñemoñare ojapóva he'ika hapicha mburuvicha guasukuérape oñemoĩ haguã hendive Israel ñemoñarére. Oñatõi Jobab Madón guápe, Simrón ha Acsaf guápe,
ha opa umi oĩva yvate gotyo yvytýre, umi ysyry rembe'ýre oikóva yvy gotyo Yguasu Galiléagui ha umi oikóva kuarahy reike gotyo, táva Dor gotyo.
Omondo avei marandu umi Canaánpe oikóva kuarahy resẽ ha kuarahy reike gotyo; umi hitíta, ferezéo ha jebuséokuérape oikóva yvytýre, ha umi hevéokuérape oikóva yvyty Hermón pýre, Mispápe.
Ko'ã 5 mburuvicha guasu ñorãirõhára reheve heta kavaju ha kárro ogueru. Hetáva hikuái yvyku'i ra'ỹicha, ikatu'ỹva jaipapa.
Ko'ã 5 mburuvicha guasu ojotopa peteĩ hendápe ha upégui oho oñemohenda Merom Y rembe'ýpe. Upépe oñorãirõta hikuái umi Israel ñemoñare ndive.
Ñandejára he'i Josuépe: —Ani rekyhyje chuguikuéra. Ko'ẽramo guarã ajukapaitétama chupekuéra. Peikupy mopẽ hendakuéra ha pehapy ikárrokuéra.
Oho chupekuéra Josué ñorãirõhárakuéra reheve. Oimo'ã'ỹhágui, Israel ñemoñare ojeity hi'árikuéra Merom y ypýpe.
Ñandejára oipytyvõ rupi ipu'aka hesekuéra Israel ñemoñare. Omuña chupekuéra táva Sidón ha Misrefot-Maim meve. Kuarahy reike gotyo katu omuña chupekuéra ñu oĩva Mispá rovái peve. Israel ñemoñare ohundi ha ojukapaite chupekuéra, oheja'ỹre peteĩ hekove.
Josué ojapo Ñandejára he'i haguéicha chupe. Omopẽ umi chupekuéra ohayhu'ỹva rendakuéra kupy, ha ohapy ikárrokuéra.
Ojevy Josué ha oho táva Hasórpe. Upépe ojuka kyse pukúpe mburuvicha guasu upépe guápe. Mburuvicha guasu upe táva pegua hína upe omyakãva'ekue opa umi ambuépe.
Ojuka avei opa umi upépe oikóvape ha ndohejái avave hekove. Ohundipaite opa mba'e ha upéi ohapy upe táva.
Josué pópe ho'a avei umi mburuvicha guasu távakuéra oñemoĩva'ekue oñondive. Umívare ha'e ikuã cha'ĩvo, ojuka kyse pukúpe ha ohundipaite Ñandejára rembiguái, Moisés he'i haguéicha chupe.
Umi távakuéra yvyty ru'ãre oĩvare katu, Israelgua mba'eve ndojapói. Táva Hasor añónte ohapy hikuái.
Israel ñemoñare oñomboja'o opa mba'e ojuhúva ko'ã távape, mymbakuéra avei. Umi upe rupi oikóvape katu ojukapaite hikuái ha ndohejái avavépe hekove.
Josué ojapopaite umi mba'e Moisés, Ñandejára rembiguái, he'iva'ekue chupe omboyke'ỹre mba'eve. Ñandejára upéicha voi he'iva'ekue Moiséspe, ha Moisés upéicha jey he'i Josuépe.
Josué pópe ho'a umi yvyty, upe Négueb, upe yvy hérava Gosén, umi ñu oĩva Jordán ysyry rembe'ýre, ha umi yvyty ha umi ñu oĩva Israélpe.
Upe yvy ho'áva ipópe ojepyso yvyty Halac guive oĩva Seír yvy gotyo táva Baal-Gad peve oĩva Líbano retã ñúme, yvyty Hermón guýpe. Josué ikuã cha'ĩ mburuvicha guasukuérare oikóva umi yvýpe ha ojukapaite chupekuéra.
Josué heta oñorãirõ jepe hendivekuéra.
Peteĩ tavagua añoite opa umíva apytégui oñemoĩva'ekue peteĩ ñe'ẽme Israel ñemoñare ndive. Umíva hína umi hevéokuéra oikóva Gabaónpe. Umi ambue katu ñorãirõme oñehundipava'ekue.
Ñandejára voi ombopy'a hatãva'ekue chupekuéra oñemoĩ haguã Israel ñemoñare rehe ha upéicha oñehundipa haguã. Upéicha voi Ñandejára he'iva'ekue Moiséspe.
Umíva umi árape avei Josué oñemoĩ umi anakítakuérare ha ojukapa umi oikóva yvyty Hebrón, Debir, Anab; umíva hína umi yvyty oĩva Judá ha Israel yvýpe. Umívape ha'e ohundipa itávakuéra reheve.
Upéicha rupi opava'ekue umi anakíta ñemoñare Israel retãme. Táva Gaza, Gat ha Asdódpe mante hemby iñemoñarekuéra.
Upéicha Josué pópe ho'a upe yvy, Ñandejára he'i haguéicha Moiséspe. Josué omboja'o ha ome'ẽ opaite Israel ñemoñarépe upe yvy imba'e teerã. Upéi opa ñorãirõ upe tetãme.
Ko'ãva hína umi mburuvicha guasu oikova'ekue kuarahy resẽ gotyo Jordán ysyrýgui. Israel ñemoñare ohundiva'ekue umívape ha oipe'a chuguikuéra ijyvy. Upe yvy ojepyso hína Arnón ysyrýgui ha oguahẽ yvyty Hermónpe, opa upe ñu reheve oĩva kuarahy resẽ gotyo Jordán ysyrýgui.
Mburuvicha guasukuéra upépe guare hína: Sihón, amorréo ruvicha guasukuéra oikóva Hesbónpe. Hetã ojepyso Aroer guive oĩva Arnón ysyry rembe'ýpe Jaboc ysyry peve. Upépe oñepyrũ umi amonítakuéra yvy (upéva hína Galaad yvy mbyte rupi peve).
Ipo guýpe avei oĩ upe yvy Yguasu Quinéret guive, Jordán ysyry pukukue oguahẽ meve Mar Muerto peve. Avei upe yvy oĩva Bet-Jesimot gotyo oguahẽ meve yvyty Pisgápe.
Og héra mburuvicha guasu Basán pegua. Ha'e peteĩva umi refaítakuéra hembýva ha oikóva táva Astarot ha Edréipe.
Hetã ojepyso yvyty Hermón ha Salcá guive yvy gotyo oguahẽ meve Guesur ha Maacá retãme, Galaad yvy mbyte peve. Sihón, Hesbón ruvicha guasu yvy hína upéva.
Ñandejára rembiguái Moisés Israel ñemoñare ndive ohundiva'ekue umívape. Ijyvykue Moisés ome'ẽva'ekue Rubén, Gad ha mbytere Manasés ñemoñarépe ijyvyrã.
Ko'ãva hína umi mburuvicha guasu oikova'ekue Jordán ysyrýgui kuarahy reike gotyo Josué, Israel ñemoñare ndive ohundiva'ekue. Ko'ã mburuvicha guasukuéra retã ojepyso Baal-Gad guive opytáva Líbano ñúme, yvyty Halac peve. Upéva opyta Seír gotyo. Josué ome'ẽ Israel ñemoñare ñemoñarépe ko'ã yvy imba'e teerã.
Upéi oĩ avei umi yvy oĩva yvytýre ha yvyty pa'ũ rupi, ñúre, Jordán ysyry rembe'ýre, yvy ojeiko'ỹha ha upe Négueb.
Umi mburuvicha guasu Israel ñemoñare ohundiva'ekue hína ko'ãva: Jericó pegua, Ai pegua. Ai namombyrýi Betélgui.
Jerusalén pegua, Hebrón pegua,
Jarmut pegua, Laquis pegua,
Eglón pegua, Guézer pegua,
Debir pegua, Guéder pegua,
Hormá pegua, Arad pegua,
Libná pegua, Adulam pegua,
Maquedá pegua, Betel pegua,
Tapúah pegua, Héfer pegua,
Afec pegua, Sarón pegua,
Madón pegua, Hasor pegua,
Simrón-Merón pegua, Acsaf pegua,
Taanac pegua, Meguido pegua,
Quedes pegua, Jocneam pegua, oĩva yvyty Carmélope,
Dor pegua oĩva Dor yvýpe, Goím pegua oĩva Guilgálpe,
ha Tirsá pegua. Ohupytyva'ekue 31 umi mburuvicha guasu.
Josué niko itujáma, ha Ñandejára he'i chupe: —Nde tujáma niko ha tuicha gueteri upe yvy hembýva Israel ñemoñare omoĩva'erã ipo guýpe.
Ko'ãva hína umi yvy opytáva: yvy oĩva filistéo ha guesurítakuéra po guýpe
ojepysóva Sihor ysyrýgui, oĩva Egipto rembe'ýpe yvate gotyo Ecrón yvy opaha peve. Canaangua yvy hína upéva. Filistéo ruvichakuéra oiko távakuérape hérava Gaza, Asdod, Ascalón, Gat ha Ecrón.
Yvy gotyo katu oĩ umi Avingua yvy. Oĩ avei hína Canaangua yvy ojepysóva távakuéra oĩva Sidón yvy guive Afec peve, oĩva amorréokuéra retã oñepyrũháme.
Oĩ avei umi gublíta oje'eha, avei Líbano yvy ojepysóva kuarahy resẽ gotyo Baal-Gad guive. Upéva oĩ hína yvyty Hermón pýre, Hamat yvy peve.
Cheté voi amosẽta Israel renonderãgui mayma oikóvape yvytýre, kuarahy reike gotyo Líbano guive Misrefot-Maim meve, ha umi Sidongua. Nde katu eme'ẽ mayma Israel guápe ijyvyrã, che ha'e haguéicha ndéve.
Ko'agãite voi emboja'óta ko yvy ha reme'ẽta umi 9 Israel ñemoñarépe ha mbytere Manasés ñemoñarépe.
Rubén, Gad ha mbytere Manasés ñemoñarépe oñeme'ẽmava'ekue yvy kuarahy resẽ gotyo Jordán ysyrýgui. Ñandejára rembiguái Moisés ome'ẽva'ekue chupekuéra kóicha:
yvy ojepysóva táva Aroer guive oĩva Arnón ysyry rembe'ýre, oguahẽ meve umi yvy yvate hérava Medeba, táva Dibón peve.
Avei távakuéra oĩva Sihón yvýpe ojepysóva Amón retã meve. Sihón amorréokuéra ruvicha guasuva'ekue upe oikóva táva Hesbónpe.
Oñeme'ẽ avei chupekuéra Galaad ha umi guesuréo ha maacatéo yvykuéra; yvyty Hermón ha Basán tuichakue, Salcá peve.
Basán retã ruvicha guasuva'ekue Og. Ha'e oisãmbyhy hetã táva Astarot ha Edrei guive. Og niko upe ipaha opytáva umi refaítakuéragui. Moisés umívape ohundiva'ekue ha oipe'a chuguikuéra ijyvy.
Israel ñemoñare katu ndaikatúi omosẽ umi guesuréo ha maacatéo. Upévare ko'agãite peve umíva oiko Israel ñemoñare apytépe.
Leví ñemoñarépe año Moisés nome'ẽi ijyvyrã. Tupã voi he'iva'ekue chupekuéra guarãha opa mba'e kuave'ẽ ojehapýva Tupã, Israel Járape.
Moisés ome'ẽva'ekue Rubén ñemoñarépe ijyvyrã.
Ijyvykuéra ojepyso táva Aroer guive oĩva Arnón ysyry rembe'ýpe ha upe táva guive oĩva ñu mbytépe oguahẽ meve Medebápe.
Oñeme'ẽ avei chupekuéra Hesbón ha umi távakuéra opu'ãva umi yvy yvate rupi. Umíva hína: Dibón, Bamot-Baal, Bet-Baal-Meón,
Jahas, Cademot, Mefáat,
Quiriataim, Sibmá, Séret-Sáhar opu'ãva yvyty ru'ãme oĩva ñu mbytépe.
Ohupyty avei chupekuéra: Bet-Peor, Bet-Jesimot ha yvyty Pisgá yke;
Távakuéra oĩva umi rupi niko Sihón, amorréokuéra ruvicha guasu, mba'e. Sihón oikova'ekue táva Hesbónpe ha Moisés ohundiva'ekue chupe ohundi haguéicha Madián ruvicha guasukuérape oĩva ipo guýpe. Umíva hína Eví, Réquem, Sur, Hur ha Reba.
Upéicha avei, umi Israel ñemoñare ojukava'ekue Balaámpe, Beor ra'y; paje apoha ha'e.
Rubén ñemoñare yvy ohupyty Jordán ysyry ha oñeme'ẽ chupekuéra opa táva ha tekoha reheve oĩva ipype.
Moisés ome'ẽva'ekue Gad ñemoñarépe ijyvyrã hetakue javeve.
Chupekuéra ohupyty Jazer ha opa umi táva oĩva Galaádpe. Avei umi Amongua retã mbytere Aroer peve. Aroer oĩ hína Rabá rovái.
Ohupyty avei chupekuéra Hesbón guive Ramat-Mispé ha Betonim; avei Mahanaim guive Debir peve.
Ñúme katu ohupyty chupekuéra ko'ã táva hembýva mburuvicha guasu Sehónpe: Bet-Aram, Bet-Nimrá, Sucot ha Zafón. Jordán ysyry peve ojepyso kuarahy resẽ gotyo ijyvy ha yvy gotyo katu Jordán oñehẽ meve Yguasu Cinerétpe.
Kóichava'ekue Gad ñemoñarekuéra yvy, táva ha hekohakuéra reheve.
Moisés ome'ẽ mbytere Manasés ñemoñarépe ijyvyrã.
Ijyvykuéra Basán tuichakue; upéva hína mburuvicha guasu Og retãva'ekue. Avei ohupyty chupekuéra 70 táva oĩva'ekue Jaír po guýpe.
Ohupyty avei chupekuéra Galaad yvy mbytere ha táva Astarot ha Edrei. Opa ko'ã mba'e oñeme'ẽ Manasés ra'y Maquir ñemoñarépe omboja'o haguã ta'ýrakuéra apytépe.
Péicha Moisés omboja'ova'ekue upe yvy Moab ñúme kuarahy resẽ gotyo Jordán ysyrýgui.
Leví ñemoñarépe katu Moisés nome'ẽi ijyvyrã. Tupã voi he'iva'ekue chupekuéra guarãha opa mba'e kuave'ẽ ojererúva Tupã, Israel Járape.
Kóicha upe Canaán yvy opytáva kuarahy reike gotyo Jordán ysyrýgui oñemboja'ova'ekue Israel guápe. Pa'i Eleazar ha Josué, Nun ra'y, ha Israel myakãhárakuéra omboja'o chupekuéra upe yvy.
Ha Ñandejára he'i haguéicha Moiséspe, upéicha ha'e ojapo. Oity hikuái po'a ome'ẽ haguã umi 9 Israel ñemoñarépe ijyvyrã ha mbytere Manasés ñemoñarépe.
Moisés niko ome'ẽmava'ekue voi Rubén ha Gad ñemoñarépe ha mbytere Manasés ñemoñarépe ijyvyrã kuarahy resẽ gotyo Jordán ysyrýgui. Levítakuérape katu nome'ẽi ijyvyrã.
José ra'y mokõi Manasés ha Efraín ñemoñarégui oikova'ekue mokõi ñemoñare. Levítakuérape katu noñeme'ẽi yvy. Oñeme'ẽ chupekuéra távakuéra imba'erã ñu reheve oĩva ijerekuévo, upépe hymbakuéra oguereko haguã.
Ha Ñandejára he'i haguéicha Moiséspe, upéicha ojapo hikuái omboja'óvo upe yvy.
Caleb niko Jefuné ra'y, ha'ekuéra cenezéo. Israel ñemoñare oĩ aja Guilgálpe oñemboja Judá ñemoñare Josué rendápe, ha Caleb he'i Josuépe: —Nde reikuaa porã upe Ñandejára he'iva'ekue ñande rehe hembiguái Moiséspe, Cadés-Barnéape.
Ñandejára rembiguái Moisés che mbou ramo Cadés-Barnéagui ko yvy kóva rehe amaña ñemi haguã, 40 áño arekova'ekue. Upéi opa mba'e amombe'uva'ekue chupe oĩ hagueichaite.
Umi che ndive ohova'ekue katu ojevývo, omokangypa ñande rapichakuérape. Che katu ajapo Tupã che Jára he'i hagueichaite chéve.
Upéva upe árape Moisés ome'ẽva'ekue chéve iñe'ẽ Tupã rérape he'ívo: ‘Nde ha nde ra'ykuéra mba'e teerã opytáta upe yvy reguata hague rupi. Ne año Tupã che Járape ne remboykéi.’
He'ive Caleb: —Ojapo hína 45 áño, Israel ñemoñare oiko ramo guare umi yvy ojeiko'ỹha rupi Ñandejára péicha he'i hague Moiséspe. Ema'ẽ che rehe ko'ágã. Tupã che reja aikove iñe'ẽ oiko haguã. Arekóma 85 áño,
ha che mbarete gueteri Moisés che mbou ramo guaréicha. Nachekangýi ha aime gueteri añorãirõ haguãicha, ha aju ha aha haguãicha águio ha pégotyo.
Eme'ẽ chéve upe yvyty Ñandejára he'iva'ekue oñeme'ẽ haguã chéve. Upérõ nde rehenduva'ekue avei upépe oikoha umi ijyvatetéva, anakíta oje'eha. Itávakuéra tuicha-tuicha ha ikorapy jere yvate. Ñandejára oĩ ramo che ndive he'i haguéicha oĩtaha, che amosẽmbáne chupekuéra upégui.
Ohovasa Josué Jefuné ra'y Calébpe ha ome'ẽ chupe Hebrón iñemoñarekuérape guarã.
Ko ára peve Caleb ñemoñarekuéra mba'e hína Hebrón. Oñeme'ẽ chupekuéra Caleb nomboykéi haguére Tupã, Israel Járape.
Hebrón niko héra ypyva'ekue Quiriat-Arbá. Arbáva'ekue upe kuimba'e ijyvatevéva umi anakíta apytépe. Upe rire py'a guapýpe ojeiko upépe ñorãirõ opa rire.
Yvy ohupytyva'ekue Judá ñemoñarépe ojepyso Edom retã meve ha yvy gotyo katu yvy ojeiko'ỹha Sin hérava peve.
Yvy gotyo ijyvykuéra oñepyrũ Mar Muerto opaha guive,
upégui oho yvy gotyo ha ohasa Páso Alakran rupi, ohupyty yvy ojeiko'ỹha Sin hérava ha upégui Cadés-Barnéape. Upéi oho táva Hezrónpe, upégui opu'ã yvate Adar gotyo ha upégui oguejy Cárcape.
Ohasa Asmón rupi. Upégui osẽ Egipto ysyrýpe ha oho Yguasu Mediterráneope. Kóicha hína upe yvy Judá ñemoñare mba'éva, yvy gotyo.
Kuarahy resẽ gotyo katu upe yvy kóicha: oñepyrũ Mar Muértogui ha oho Jordán ysyry juru peve. Yvate gotyo oñepyrũ Jordán ysyry jurúgui,
upégui oho Bet-Hoglá rupi ha ohasa yvate gotyo Bet-Arabápe oguahẽ meve Bohan itápe. Bohan niko Rubén ra'yva'ekue.
Upéi Acor ñúgui ojupi Debir peve ha opu'ã yvate Guilgal gotyo, oĩva Páso Adumim rovái, yvy gotyo upe ysyrýgui. Upégui ohasa En-Semes yvukuéra rupi ha oguahẽ En-Roguélpe.
Ha upéi opu'ã jey, oúvo yvy guio, Ben-Hinom ñu rupi Jebús yvyty yvy gotyo, omopu'ãháme táva Jerusalén. Upégui ojupi yvyty ru'ãme oĩva kuarahy reike gotyo Hinom ñúgui ha yvate gotyo Refaim ñúgui.
Upe yvyty ru'ãgui ojere ha oguahẽ Neftóah yvukuéra rupi. Ohasa távakuéra rupi oĩva yvyty Efrón ári ha ojepoka ohóvo táva Baálape. Upéva hérava avei Quiriat-Jearim.
Baalágui upe yvy ojere kuarahy reike gotyo yvyty Seír gotyo. Ohasa Quesalón rupi, yvyty Jearímgui yvate gotyo ha upégui oguejy Bet-Sémespe. Upéi ohasa Timná rupi,
ha oho umi yvyty mátare Ecróngui yvate gotyo. Upéi ojere Sicrón gotyo ha ohasa rire yvyty Baalá rupi osẽ Jabneélpe. Upe yvy upégui oho opa Yguasu Mediterráneope,
oĩva kuarahy reike gotyo Judá ñemoñare yvýgui, iñakã guive opaha peve. Kóva ko yvýpe oiko Judá ñemoñare.
Jefuné ra'y, Calébpe oñeme'ẽ ijyvyrã Judá ñemoñare apytépe, Ñandejára he'i haguéicha Josuépe. Oñeme'ẽ chupe Quiriat-Arbá upéva hína táva Hebrón. Arbá niko Anac ruva'ekue.
Caleb omosẽ upégui mbohapyvéva Anac ra'ýpe: Sesai, Ahimán ha Talmáipe.
Upégui oho oñorãirõ haguã Debirgua ndive. Upéva upe táva hérava'ekue ymave Quiriat-Séfer.
Upérõ Caleb he'i umi hendive ohóvape: —Upe ipu'akáva táva Quiriat-Séfer rehe, upévape che ame'ẽta che rajy Acsa hembirekorã.
Upe táva ho'a Otoniel, Caleb sovríno pópe. Ha Caleb ome'ẽ chupe tajýra Acsa hembirekorã.
Ohóvoma imenarã rógape, kóva omoinge chupe iñakãme ojerure haguã itúvape ijyvyrã. Oguejy upe kuña hymba vúrro árigui ha oporandu chupe itúva: —Mba'éiko reipota?
He'i chupe itajýra: —Reme'ẽ niko kuri chéve yvy Néguebpe, ha ko'ágã aipota reme'ẽ chéve yvy, ykua oĩháme. Ha Caleb ome'ẽ chupe upe ykua oĩva yvatévo gotyo ha upe ykua oĩva yvývo gotyo.
Kóicha oñemboja'ova'ekue yvy Judá ñemoñarekuéra apytépe.
Távakuéra oĩva yvy gotyo ha opytáva Edom retã ypýpe hína ko'ãva: Cabseel, Éder, Jagur,
Quiná, Dimoná, Adadá,
Quedes, Hasor, Itnán,
Zif, Télem, Bealot,
Hasor-Hadatá, Queriot, Hesrón (hérava avei Hasor),
Amam, Semá, Moladá,
Hasar-Gadá, Hesmón, Bet-Pélet,
Hasar-Sual, Beerseba,
Baalá, Iim, Ésem,
Eltolad, Quesil, Hormá,
Siclag, Madmaná, Sansaná,
Lebaot, Silhim, ha En-Rimón. Oĩ 29 táva itekoha reheve.
Ñúre katu oĩ ko'ã táva: Estaol, Sorá, Asná,
Zanóah, En-Ganim, Tapúah, Enam,
Jarmut, Adulam, Socó, Azecá,
Saaraim, Aditaim, Guederá, Guederotaim. Oĩ 14 táva itekoha reheve.
Upéi oĩ Senán, Hadasá, Migdal-Gad,
Dileán, Mispá, Jocteel,
Laquis, Boscat, Eglón,
Cabón, Lahmam, Quitlís,
Guederot, Bet-Dagón, Naamá, Maquedá. Oĩ 16 táva itekoha reheve.
Avei Libná, Éter, Asán,
Iftah, Asná, Nesib,
Queilá, Aczib, Maresá; ko'ãva 9 táva itekoha reheve.
Oĩ Ecrón ha távakuéra reheve oĩva ijerére.
Ha Ecróngui yguasu peve, oĩ opa upe yvy Asdod ypy pegua.
Upéi Asdod itávakuéra reheve; Gaza itávakuéra reheve Egipto ysyry ha yguasu peve.
Yvytýre katu ohupyty Judá ñemoñarépe ko'ã táva: Samir, Jatir, Socó,
Daná, Quiriat-Sana (hérava avei Debir),
Anab, Estemoa, Anim,
Gosén, Holón, Guiló. Oĩ 11 táva itekoha reheve.
Oĩ avei Arab, Dumá, Esán,
Janum, Bet-Tapúah, Afecá,
Humtá, Quiriat-Arbá (hérava avei Hebrón), ha Sior. Oĩ 9 táva itekoha reheve.
Avei Maón, Carmel, Zif, Jutá,
Jezreel, Jocdeam, Zanóah,
Caín, Guibeá ha Timná. Oĩ 10 táva itekoha reheve.
Halhul, Bet-Sur, Guedor,
Maara, Bet-Anot, Eltecón: 6 távakuéra tekoha reheve.
Quiriat-Baal (hérava avei Quiriat-Jearim) ha Rabá itekoha reheve.
Yvy ojeiko'ỹháme katu opyta ko'ãva: Bet-Arabá, Midín, Secacá,
Nibsán (juky oñerenohẽhágui), ha En-Gadi: ko'ãva 6 táva itekoha reheve.
Judá ñemoñare katu ndaikatúi omosẽ jebuséokuérape oikóva Jerusalénpe. Ko'agãite peve ha'ekuéra oiko Jerusalénpe Judá ñemoñare apytépe.
Upe yvy José ñemoñare ohupytýva oñepyrũ Jordán ysyrýgui Jericó rovái ha oguejy Jericó ykua peve. Upégui opu'ã yvate gotyo ohasa yvy ojeiko'ỹha rupi oguahẽ meve yvy ijyvatehápe, táva Betel oĩháme.
Betélgui, hérava Luz avei, ohasa Atarot rupi ohóvo arquíta retã gotyo.
Upégui ojepoka kuarahy reike gotyo, jafletíta retã gotyo oguahẽ meve Bet-Horónpe oĩva umi yvyty mátape, ohasa Guézer rupi ha oho opa Yguasu Mediterráneope.
José ra'ykuéra Efraín ha Manasés yvy kóichava'ekue.
Péichava'ekue umi Efraín ñemoñare yvy: ijyvykuéra oñepyrũ kuarahy resẽ gotyo Atarot-Adar guive ha oho Bet-Horónpe oĩva yvyty ári.
Upégui osẽ yguasúpe. Yvate gotyo katu opa Micmetátpe ha upégui oho kuarahy resẽ gotyo Taanat-Silo peve. Upéi ohasa Janoa rupi,
ha oguejy Atarot ha Naarátpe. Upégui oho opa Jericó rehe ha oho ojekutu Jordán ysyrýre.
Kuarahy reike gotyo katu ijyvykuéra opa Caná ysyrýpe, iñakã oĩ Tapúape ha upégui oho opa Yguasu Mediterráneope. Kóva hína Efraín ñemoñare yvy, ha'ekuéra oñomboja'óva.
Ojeheja avei chupekuéra távakuéra oĩva Manasés ñemoñare yvýpe. Ko'ãva hína Efraín ñemoñare mba'e.
Efraín ñemoñare katu nomosẽi táva Guézergui umi cananéo upépe oikóvape. Oheja umíva oiko ijapytépekuéra ha oguereko chupekuéra hembiguái ramo. Ko ára peve umi cananéokuéra oiko upépe.
Kóicha upe yvy José ra'y ypykue Manasés ñemoñarépe oñeme'ẽva'ekue. Galaad ru Maquir, Manasés ra'y ypykuépe oñeme'ẽ Galaad ha Basán yvy opytáva kuarahy resẽ gotyo Jordán ysyrýgui. Maquir kuimba'e py'a guasu ha heta oñorãirõva'ekue.
Ambue Manasés ñemoñarekuérape avei oñemboja'o ijyvyrã; umíva hína Abiézer, Hélec, Asriel, Siquem, Héfer ha Semidá. Ko'ãva hína José ra'y, Manasés remineno.
Manasés ra'y ra'yre avei Galaadva'ekue. Galaad ra'y peteĩ hérava'ekue Selofhad. Ndaita'ýraiva'ekue ha'e; itajýra katu 5va'ekue ha umíva hérava'ekue Mahlá, Noá, Hoglá, Milcá ha Tirsá.
Selofhad rajykuéra oho pa'i Eleazar, Josué ha Israel ñemoñare myakãhára rendápe ha he'i chupekuéra kóicha: —Ñandejára he'iva'ekue Moiséspe ore pehẽnguekuéra kuimba'épe oñeme'ẽ haguéicha ijyvyrã, oréve avei oñeme'ẽ haguã. Ha oñeme'ẽ chupekuéra ijyvyrã ipehẽnguekuéra apytépe Ñandejára he'i haguéicha.
Upévare ohupyty Manasés ñemoñarépe 10 yvy pehẽngue; jepe oñeme'ẽma chupekuéra Galaad ha Basán yvy oĩva kuarahy resẽ gotyo Jordán ysyrýgui.
Manasés ñemoñarépe ohupyty haguéicha yvy, tajýrape avei ohupyty. Galaad yvy katu oñeme'ẽ Manasés ñemoñare rembyrépe.
Manasés yvy ojepyso Aser ñemoñarekuéra yvy guive Micmetat peve, oĩva Siquem rovái. Upégui oho yvy gotyo táva hérava Tapúah peve.
Yvy oĩva Tapúah jerére niko Manasés ñemoñare mba'e, upe táva katu ohupyty Efraín ñemoñarépe, ha ijyvykuéra rembe'ýpe oĩ.
Upéi Manasés ñemoñare yvy oho opa Caná ysyrýre, oĩva yvy gotyo. Oho upe ysyry pukukue osẽ meve yguasúpe. Caná ysyrýgui yvate gotyo niko Manasés ñemoñare yvy ha távakuéra oĩva ipype katu Efraín ñemoñare mba'e, jepe umíva oĩ Manasés ñemoñare yvýpe.
Caná ysyrýgui yvy gotyo opyta Efraín ñemoñare yvy. Manasés ñemoñare yvy katu opyta upe ysyrýgui yvate gotyo. Kuarahy reike gotyo oho opa Yguasu Mediterráneope. Aser ñemoñare yvy opyta yvate gotyo chugui. Isacar ñemoñare yvy katu opyta kuarahy resẽ gotyo.
Isacar yvýpe Manasés ñemoñare ohupyty avei ko'ã táva itekohakuéra reheve: Bet-Seán, Ibleam, Dor, Endor, Taanac ha Meguido.
Manasés ñemoñare ndaipu'akái cananéokuérare oikóva umi távape. Ko'ãva oñemoĩ hesekuéra ha ndo'ái Manasés ñemoñare po guýpe.
Upéi Israel ñemoñare oñemombareteve ramo jepe nomosẽi chupe; oguerekónte chupekuéra hembiguái ramo.
Peteĩ jey oñemboja Josué rendápe José ñemoñare ha he'i chupe: —Nde niko peteĩnte reme'ẽ oréve ore yvyrã. Ore katu niko ore reta, Ñandejára imba'e porãgui ore ndive.
He'i chupekuéra Josué: —Pende reta ramo peẽ ha michĩ ramo peẽme pende yvy, tapeho peity ka'aguy umi ferezéo ha refaíta yvýpe.
José ñemoñare he'i Josuépe: —Añete niko umi yvytykuéra ndaorerupytypavéima. Canaanguakuéra oikóva ñúre katu ikárro fiérropa, upéichante avei Bet-Seangua, umi ijerére oĩva ha umi oikóva Jezreel ñúme.
Josué he'i José ñemoñarépe: —Peẽ niko pende reta ha pene mbarete; ndapepytamo'ãi peteĩ yvy rehevénte.
Pene mba'erã avei yvyty, ka'aguy meme ramo jepe umíva. Ágã peity rire umi ka'aguy upe yvy pene mba'éta. Umi cananéo katu pemuñambáta imbarete ha ikárro fiérropa ramo jepe hikuái.
Maymáva Israel ñemoñare oñembyaty táva Sílope. Upépe omopu'ã hikuái Tupã Jotopa Róga. Upérõ opa upe yvy oĩmava'ekue Israel ñemoñare po guýpe.
Oĩ gueteri upérõ 7 Israel ñemoñare ijyvy'ỹva. Noñeme'ẽigui gueteri chupekuéra ijyvy teerã.
Josué he'i Israel guápe: —Araka'e peve piko árupinte peikóta? Tapeho peñemomba'e upe yvýre Tupã pende rukuéra ypykue Jára ome'ẽva peẽme.
Peiporavo 21 kuimba'e, mbohapy-hapy opa umi 7 ñemoñare guágui. Umíva amondóta tohecha porã ko yvy ha ágã upéi tou te'i chéve mba'eichaitépa ikatu ñamboja'o.
Ñamboja'óta upe yvy 7 hendápe. Judá ñemoñare oguerekóma voi yvy imba'éva yvy gotyo ha José ñemoñare upéichante avei yvate gotyo.
Kuatiáre pemoĩta chéve mba'eichaitépa ha moõ rupi pemboja'o 7 hendápe upe yvy. Upéicha perúta chéve ha Tupã Ñandejára renondépe aitýta peẽme po'a pende yvyrãre.
Leví ñemoñarépe noñeme'ẽmo'ãi ijyvyrã. Chupekuéra ohupyty opa kuave'ẽgui ojererúva Ñandejárape. Gad, Rubén ha mbytere Manasés ñemoñarépe katu, oñeme'ẽva'ekue ijyvyrã Jordán ysyry mboypýri, kuarahy resẽ gotyo. Tupã rembiguái, Moisés ome'ẽva'ekue chupekuéra upépe.
Umi kuimba'e ohóvo ohecha upe yvy, Josué he'i chupekuéra kóicha: —Tapeho pehecha upe yvy ha pemoĩ kuatiáre. Ágã peju jeývo che rendápe, che aitýta peẽme po'a pende yvyrã rehe Ñandejára renondépe ko'a Sílope voi.
Oho umi kuimba'e ohechávo upe yvy. Ha omboja'o hikuái 7 hendápe. Omoĩmbaite kuatiáre opa táva ojuhúva ha ojevy hikuái Sílope, Josué rendápe.
Ha Sílope, Ñandejára renondépe, Josué oity chupekuéra po'a ijyvyrãre. Ome'ẽ Israel ñemoñarépe ijyvyrã upe ho'aháicha chupekuéra.
Benjamín ñemoñarépe oity po'a ha ho'a chupekuéra ijyvyrã Judá ha José ñemoñare yvy pa'ũme.
Benjamín ñemoñare yvy oñepyrũ yvate gotyo Jordán ysyrýgui. Upégui oho ohasa Jericógui yvate gotyomi ha ojupi umi yvytýre oĩva kuarahy reike gotyo. Upégui ojepyso yvy ojeiko'ỹha meve hérava Bet-Avén.
Ohasa upégui táva Luz, hérava avei Betel rupi, yvy gotyo ha oguejy táva Atarot-Adar peve. Upéva oĩ hína yvytýpe táva Bet-Horóngui yvy gotyo. Upéva hína Bet-Horón opu'ãva umi yvyty mátape.
Upéi upe yvy ojere Yguasu Mediterráneo gotyo, yvy gotyo upe yvyty oĩva Bet-Horón rováigui, táva Quiriat-Baálpe peve, hérava avei Quiriat-Jearim. Kóva ko táva Judá ñemoñare mba'e.
Yvy gotyo katu upe yvy oñepyrũ táva Quiriat-Jearim opaha guive. Upéi oho kuarahy reike gotyo Neftóah ykua peve.
Upégui oguejy yvy gotyo oguahẽ meve yvyty opaha peve oĩva Ben-Hinom ñu rovái, yvate gotyo Refaim ñúgui. Upégui oguejy Hinom ñúme ha ohasa yvyty Jebúsgui yvy gotyo oguahẽ meve ykua En-Roguélpe.
Opu'ã upéi yvate gotyo ha osẽ táva En-Sémespe ha ohasa oho táva Guelilótpe, Páso Adumim rovái, ha oguejy Bohan ita oĩháme. Bohan peteĩva Rubén ra'yva'ekue.
Upégui ohasa yvytýre yvate gotyo, ñu oĩva hína Jordán ysyry rovái ha ojepoi Jordán ysyry peve.
Ohasa rire Bet-Hoglágui yvate gotyo, oho osẽ Mar Muerto akãme, oñehẽháme Jordán ysyry. Péichava'ekue yvy gotyo upe yvy.
Kuarahy resẽ gotyo katu upe yvy opa Jordán ysyrýre. Kóichava'ekue upe yvy oñeme'ẽva Benjamín ñemoñarépe imba'e teerã.
Ko'ãva hína umi táva oñeme'ẽva'ekue Benjamín ñemoñarépe: Jericó, Bet-Hoglá, Émec-Quesís,
Bet-Arabá, Semaraim, Betel,
Avim, Pará, Ofrá,
Quefar-Haamoní, Ofní ha Gueba. Ko'ã 12 táva, tekoha reheve.
Avei Gabaón, Ramá, Beerot,
Mispá, Quefirá, Mosá,
Réquem, Irpeel, Taralá,
Selá, Élef, Jebús, hérava avei Jerusalén; Guibeá ha Quiriat, 14 táva itekoha reheve. Péichava'ekue upe yvy ohupytýva Benjamín ñemoñarépe.
Benjamín ñemoñare rapykuéri, Simeón ñemoñare ohupyty ijyvyrã oitývo hikuái po'a. Judá ñemoñare apytépe ohupyty chupekuéra ijyvyrã.
Ko'ã táva ohupyty ha'ekuéra: Beerseba, Sebá, Moladá;
Hasar-Sual, Balá, Ésem,
Eltolad, Betul, Hormá;
Siclag, Bet-Marcabot, Hasar-Susá,
Bet-Lebaot ha Saruhén. Ko'ã 13 táva itekoha reheve.
Avei ohupyty ha'ekuéra ko'ã táva: En-Rimón, Éter ha Asán itekoha reheve.
Upéicha avei ohupyty ha'ekuéra opa umi táva oĩva táva Baalat-Beer peve, hérava avei Ramat, opytáva Néguebpe. Kóichava'ekue upe yvy oñeme'ẽva Simeón ñemoñarépe.
Simeón ñemoñare yvy opyta Judá ñemoñare yvýpe. Judá ñemoñarépe oñeme'ẽva yvy niko tuicháma chupekuéra guarã ha upévare oñeme'ẽ Simeón ñemoñarépe Judá ñemoñarekuéra yvýgui.
Mbohapyha po'a ojeitýva ohupyty Zabulón ñemoñarépe. Ijyvykuéra oñepyrũ táva Sarídpe;
upégui ojepyso kuarahy reike gotyo táva Mahlá peve. Upéi ohasa táva Dabéset rupi ha oho opa upe ysyry rehe oĩva táva Jocneam rovái.
Sarídgui katu oho kuarahy resẽ gotyo Quislot-Tabor peve. Upégui oho táva Daberat rupi ha opu'ã yvate gotyo táva Jafía peve.
Upégui ohónte hína kuarahy resẽ gotyo Gat-Héfer peve. Ohasa Itá-Casín rupi, oguahẽ táva Rimónpe ha upéi ojere táva Neá gotyo.
Ijyvykuéra akã katu ojere rire Hanatón gotyo oho opa táva Jefté-El ñúme.
Kóva ko yvýpe oĩ 12 táva itekoha reheve ohupytýva ha'ekuéra. Umíva apytépe oĩ táva Catat, Nahalal, Simrón, Idala ha Belén.
Péichava'ekue upe yvy oñeme'ẽva Zabulón ñemoñarépe, itáva ha itekoha reheve.
Zabulón ñemoñare rire, ho'a po'a Isacar ñemoñarépe oñeme'ẽ haguã chupekuéra ijyvyrã.
Ha'ekuéra ohupyty táva Jezreel, Quesulot, Sunem,
Hafaraim, Sihón, Anaharat,
Rabit, Quisión, Ebes,
Rémet, En-Ganim, En-Hadá ha Bet-Pasés.
Ijyvykuéra ohupyty yvyty rusu Tabor hérava. Avei táva Sahasimá ha Bet-Semes ha oho Jordán ysyry peve. Oĩ 16 táva itekoha reheve ohupyty ha'ekuéra.
Péichava'ekue upe yvy oñeme'ẽva Isacar ñemoñarépe, itáva ha itekoha reheve.
Isacar ñemoñare rire, ho'a Aser ñemoñarépe ijyvyrã.
Ha'ekuéra ohupyty ko'ã táva: Helcat, Halí, Beten, Acsaf,
Alamélec, Amad ha Misal. Kuarahy reike gotyo ijyvykuéra oguahẽ yvyty rusu Carmelo héravape ha Sihor-Libnat peve.
Kuarahy reike gotyo ijyvykuéra opu'ã yvate gotyo táva Bet-Dagón peve. Oja ohóvo Zabulón ñemoñare yvýre, táva Jefté-El ñúre, táva Bet-Émec ha Neiel rupi oguahẽ meve Cabúlpe.
Ohupyty avei táva Abdón, Rehob, Hamón ha Caná oguahẽ meve táva guasu Sidónpe.
Upégui ojere Ramá gotyo ha ohasa Tiro rupi, upe táva ikorapy jere ita jere yvatéva. Ohasa rire Hosa rupi oho opa Yguasu Mediterráneope. Ko'ã táva avei ohupyty ha'ekuéra: Mahaleb, Aczib,
Umá, Afec ha Rehob. Oñondive oĩ 22 táva itekoha reheve.
Péichava'ekue upe yvy itávakuéra reheve oñeme'ẽva'ekue Aser ñemoñarépe.
Aser ñemoñarépe oñeme'ẽ rire ijyvyrã, ho'a Neftalí ñemoñarépe guarã.
Ijyvykuéra oñepyrũ táva hérava Heléfgui ha oho Elón-Saananim, Adamí-Néqueb ha Jabneel rupi Lacum peve, ha opa Jordán ysyry rembe'ýpe.
Kuarahy reike gotyo katu ijyvykuéra oñepyrũ Aznot-Tabórgui ha oho táva Hucoc peve. Yvy gotyo oja Zabulón ñemoñare yvýre, kuarahy reike gotyo katu Aser ñemoñare mba'évare. Kuarahy resẽ gotyo oĩ Neftalí ñemoñare yvy, oguahẽva Jordán ysyry peve.
Umi táva ikorapy jere ita yvatéva ohupytýva ha'ekuéra hína ko'ãva: Sidim, Ser, Hamat, Racat, Quinéret,
Adamá, Ramá, Hasor,
Quedes, Edrei, En-Hasor,
Irón, Migdal-El, Horem, Bet-Anat ha Bet-Semes. Oĩ 19 táva itekoha reheve.
Kóichava'ekue upe yvy ohupytýva Neftalí ñemoñarépe itáva ha itekoha reheve.
Upéi ho'a Dan ñemoñarépe ijyvyrã.
Ijyvykuérape oĩ hína ko'ã táva ha'ekuéra ohupytýva: Sorá, Estaol, Ir-Semes,
Saalbim, Aialón, Jetlá,
Elón, Timnat, Ecrón,
Eltequé, Guibetón, Baalat,
Jehud, Bené-Berac, Gat-Rimón,
Mejarcón ha Racón, ha upe yvy oĩva Jope rovái.
Ha michĩguima chupekuéra ko yvy, Dan ñemoñare oho ojeity táva Lésem ári, ha ojukapa rire umi upépe oikóvape oñemomba'e hese. Opyta oiko upépe ha ombohéra upe táva itúva ypykue rérape: Dan.
Kóichava'ekue oñeme'ẽ ramo Dan ñemoñarépe ijyvyrã, itáva ha itekoha reheve.
Oity rire po'a ha oñomboja'opa rire upe yvy, Israel ñemoñare ome'ẽ Josuépe ijyvyrã ijapytépekuéra. Josué niko Nun ra'yva'ekue.
Ñandejára he'i haguéicha, oñeme'ẽ chupe upe táva ha'e voi ojerureva'ekue, oĩva Efraín yvytýre hérava Timnat-Sérah. Josué omopu'ã jey upe táva ha oiko upépe.
Kóichava'ekue yvy oñemboja'o ramo guare Israel ñemoñare apytépe. Pa'i Eleazar, Nun ra'y Josué ha umi Israel guápe omyakãva, oity po'a upe yvýre táva Silópe Ñandejára renondépe, Jotopa Róga rokẽme. Péicha upe yvy oñemboja'ova'ekue.
Ñandejára he'i Josuépe:
Ere Israel guápe toiporavo umi táva ikatuhápe okañy oporojukáva ojapose'ỹre, Moisés oheja haguéicha peẽme peiporavo haguã.
Umi hapichápe ojukáva ojapose'ỹ rehe upépe okañýta, ha ndaikatumo'ãi ojapo hese mba'eve umi ojejukáva pehẽngue.
Upe oporojukáva ikatúta oguahẽ peteĩva umi távape. Ha upépe oguahẽvo, upe táva rokẽme omombe'úta karaikuéra upépe guápe upe ojapóva. Karaikuéra omoguahẽva'erã chupe, ha ome'ẽva'erã chupe oiko haguã upe távape.
Upe ojejukáva pehẽngue ou ramo hapykuéri, noñeme'ẽiva'erã chupe upe kuimba'e oñemoguahẽva'ekue. Ojapose'ỹ rehe niko ojuka hapichápe. Ndaha'éi ndaija'éigui hese.
Upe oporojukáva opytava'erã upe távape. Upéi oñembojovakeva'erã ojekuaa porã haguã mba'éichapa oporojuka raka'e. Ikatu jeýne oho hógape upe oiko haguépe ha okañy haguégui, omano vove upe pa'i guasu oĩva ha'e oñemoguahẽ ramo guare.
Ha Israel ñemoñare omboyke ko'ã táva ikatu haguãme okañy umi oporojukáva ojapose'ỹre: Quedes oĩva Galiléa, yvytýpe Neftalí ñemoñare yvýpe. Siquem, oĩva yvytýpe Efraín ñemoñare yvýpe. Ha Quiriat-Arbá, Hebrón avei hérava, oĩva yvytýpe Judá ñemoñare yvýpe.
Jordán ysyry mboypýri, kuarahy resẽ gotyo Jericógui katu omboyke hikuái ko'ã táva: Béser oĩva yvytýpe yvy ojeiko'ỹháme Rubén ñemoñare yvýpe. Ramot oĩva Gad ñemoñare yvýpe yvy hérava Galaádpe. Ha Golán oĩva Manasés ñemoñare yvýpe yvy hérava Basánpe.
Ko'ãva hína umi táva oñemboykeva'ekue ikatu haguãme okañy mayma Israel ñemoñare ha Israel ñemoñare'ỹva oporojukava'ekue ojapose'ỹre. Upéicha umi ojejukava'ekue pehẽngue ndaikatumo'ãi ojuka upe hapicha jukaharépe oñembojovake mboyve.
Oñemboja levítakuéra pa'i Eleazar, Josué ha umi Israel guápe omyakãva rendápe,
oĩmba jave hikuái Silópe, tetã Canaánpe. Ha kóicha he'i hikuái: —Ñandejára he'iva'ekue Moiséspe oñeme'ẽ haguã oréve távakuéra ikatu haguãme roiko, ha ñu ore rymbakuéra okaru haguãme.
Ha Ñandejára he'i haguéicha, Israel ñemoñare ome'ẽ ijyvy teégui umi levítakuérape táva ha ñu hymbakuéra omongaru haguã.
Oñepyrũ oity hikuái po'a Quehat ñemoñare apytépe. Ko'ãva hína umi levíta pa'i Aarón guiogua. Ha'ekuéra ohupyty 13 táva Judá, Simeón ha Benjamín ñemoñare yvýpe.
Umi ambue Quehat ñemoñarépe katu ohupyty 10 táva oĩva Efraín, Dan ha mbytere Manasés ñemoñare yvýpe.
Guersón ñemoñarépe katu ohupyty 13 táva oĩva Isacar, Aser, Neftalí ha mbytere Manasés ñemoñare yvýpe, oĩva Basánpe.
Merarí ñemoñarépe ohupyty 12 táva oĩva Rubén, Gad ha Zabulón ñemoñare yvýpe.
Israel ñemoñare oity po'a oikuaa haguã umi táva ha umi ñu mymba okaru haguã levítakuérape guarã, Ñandejára he'i haguéicha Moisés rupi.
Ko'ãva hína umi táva oĩva Judá ha Simeón ñemoñare yvýpe oñeme'ẽva'ekue levítakuérape.
Umi levítakuérape Quehat ñemoñare Aarón guiogua, umívape raẽvete oity po'a.
Oñeme'ẽ chupekuéra táva Quiriat-Arbá hérava avei Hebrón. Upéva oĩ yvytýpe Judá ñemoñare yvýpe. Upépe oiko Anac, upe kuimba'e ipuku etéva, ñemoñarekuéra. Oñeme'ẽ avei chupekuéra ñu hymbakuéra okaru haguã.
Yvy ñemitỹrã oĩva Hebrón jerére ha umi itekoha katu oñeme'ẽva'ekue Caleb, Jefuné ra'ýpe.
Umi Aarón ñemoñarépe oñeme'ẽ táva Hebrón ikatu haguã upépe okañy umi oporojukáva ojapose'ỹre. Oñeme'ẽ avei chupekuéra ko'ã táva: Libná,
Jatir, Estemoa,
Holón, Debir,
Ain, Jutá ha Bet-Semes. Ko'ãva 9 táva oguereko ñu ijerekuévo mymba okaru haguãme.
Benjamín ñemoñare yvýpe katu oñeme'ẽ chupekuéra ko'ã táva: Gabaón, Gueba,
Anatot ha Almón. Ko'ã irundy táva oguereko ñu ijerekuévo mymba okaru haguã.
Péicha pa'ikuéra Aarón ñemoñarépe ohupyty 13 táva ha peteĩ-teĩ oguereko ñu mymba okaru haguãme.
Umi ambue Quehat ñemoñare levítape avei, oñeme'ẽ táva oĩva Efraín ñemoñare yvýpe.
Táva Siquémpe, oĩva yvytýpe, Efraín ñemoñare yvýpe; upépe ikatu okañy umi oporojukáva ojapose'ỹre. Avei oñeme'ẽ chupekuéra táva Guézer,
Quibsaim ha Bet-Horón. Ko'ã irundy táva oguereko ñu ijerekuévo mymba okaru haguãme.
Dan ñemoñare yvýpe katu oñeme'ẽ chupekuéra ko'ã táva: Eltequé, Guibetón,
Aialón ha Gat-Rimón. Ko'ã irundy táva oguereko ñu ijerekuévo mymba okaru haguãme.
Mbyte Manasés ñemoñare yvýpe katu oñeme'ẽ chupekuéra ko'ã táva: Taanac ha Gat-Rimón. Mokõi táva ñu ijerekuévo mymba okaru haguãme.
Péicha ko'ãva Quehat ñemoñarépe ohupyty 10 táva ñu reheve ijerekuévo mymba okaru haguãme.
Levítakuérape Guersón ñemoñarépe oñeme'ẽ mokõi táva ñu reheve mymba okaru haguãme, oĩva mbytere Manasés ñemoñare yvýpe. Peteĩva héra Golán, oĩva Basán yvýpe. Upépe ikatu okañy umi oporojukáva ojapose'ỹre. Upe ambue katu héra Beesterá.
Isacar ñemoñare yvýpe katu oñeme'ẽ chupekuéra Cisón, Daberat,
Jarmut ha En-Ganim. Ko'ã irundy táva oguereko ñu ijerekuévo mymba okaru haguãme.
Aser ñemoñare yvýpe oñeme'ẽ chupekuéra Misael, Abdón,
Helcat ha Rehob. Ko'ã irundy táva oguereko ñu ijerekuévo mymba okaru haguãme.
Neftalí ñemoñare yvýpe katu oñeme'ẽ chupekuéra mbohapy táva ñu reheve ijerekuévo mymba okaru haguãme. Táva Quedes oĩ Galiléape ha upépe ikatu okañy umi oporojukáva ojapose'ỹre. Upéi oĩ táva Hamot-Dor ha Cartán.
Péicha Guersón ñemoñarépe oñeme'ẽ 13 táva ha peteĩ-teĩ oguereko ñu ijerekuévo mymba okaru haguãme.
Levítakuérape Merarí ñemoñarépe oñeme'ẽ Zabulón ñemoñare yvýpe ko'ã táva: Jocneam, Cartá,
Dimná ha Nahalal. Ko'ã irundy táva oguereko ñu ijerekuévo mymba okaru haguãme.
Rubén ñemoñare yvýpe katu oñeme'ẽ chupekuéra ko'ã táva: Béser, Jahas,
Cademot ha Mefáat. Ko'ã irundy táva oguereko ñu ijerekuévo mymba okaru haguãme.
Gad ñemoñare yvýpe katu oñeme'ẽ chupekuéra táva Ramot oĩva Galaádpe ikatuhápe okañy umi oporojukáva ojapose'ỹre. Upéi Mahanaim,
Hesbón ha Jazer. Ko'ã irundy táva oguereko ñu ijerekuévo mymba okaru haguãme.
Péicha umi levítakuérape Merarí ñemoñarépe oñeme'ẽ 12 táva.
Umi táva oñeme'ẽva levítakuérape Israel yvýpe ohupyty 48 ha peteĩ-teĩ oguereko ñu ijerekuévo mymba okaru haguãme.
Umi ñu omongorapaiteva'ekue umi táva ha upéichapaiteva'ekue opa henda rupi.
Upéicha Ñandejára ome'ẽva'ekue umi Israel guápe upe yvy ha'e voi he'iva'ekue ome'ẽtaha itúvakuéra ypykuépe. Oñemohenda ha oiko hikuái upépe.
Itúvakuéra ypykuépe he'i haguéicha, Ñandejára ome'ẽ chupekuéra py'a guapy opa upe yvýpe. Ha ndaipu'akái hesekuéra avave umi hesekuéra ija'e'ỹva. Umívape Ñandejára omoĩmba Israel po guýpe.
Ha opa umi mba'e Ñandejára he'iva'ekue ojapotaha, upeichaite ojehu. Opa umi mba'e porã Ñandejára he'iva'ekue ojapotaha Israel ñemoñare rehehápe, ha'e ojapo.
Ñandejára oipytyvõ Israel guápe ha upéicha rupi opytu'u puku hikuái ñorãirõgui tetãnguéra ndive oĩva umi ijere rupi. Josué katu itujáma.
Ha'e ombyaty maymáva Israel guápe: karaikuéra, myakãhárakuéra ha umi oñorãirõva ruvichakuérape. He'i chupekuéra kóicha: —Che niko che tujáma.
Peẽ katu pehecha mba'épa Tupã Ñandejára ojapo pende rehehápe ko'ã tetãre, oñemoĩva'ekue pende rehe. Tupã Ñandejára voi oñorãirõva'ekue pende rehehápe.
Che katu aity peẽme po'a ha ame'ẽ peẽme pende yvyrã umi tetã ahundiva'ekue yvy. Amboja'o avei peẽme umi yvy oĩ'ỹva gueteri pende po guýpe, upe oĩva Jordán ysyrýgui Yguasu Mediterráneo peve.
Tupã Ñandejára ha'e voi omboguevíta chupekuéra pene renonderã. Ha'e omosẽmbáta chupekuéra peẽ peñemomba'e haguã ijyvykuérare. Tupã Ñandejára upéicha voi he'iva'ekue.
Peñeha'ãmbaitéke peiko ha pejapo haguã upe kuatia tembiapoukapy ryru Moisés ohejava'ekue he'iháicha. Aníke pepia chugui mamove gotyo.
Ani pejehe'a ambue tetã guáre, umíva oiko ramo jepe gueteri pende apytépe. Ani voi pene mandu'a itupãnguéra réra rehe, térã peiporu hérakuéra pejévo: ‘Hérape ha'e ndéve peichaha’. Ani pemomba'e guasu chupekuéra.
Tupã Ñandejárape katu pemomba'e, ko'ágã peve pejapoháicha peikóvo.
Tetã ndetuicha ha nembaretéva niko Ñandejára omosẽ pene renonderãgui, ha ko'agãite peve ndaipóri gueteri ipu'akáva pende rehe.
Peteĩva pende apytégui niko ipu'aka 1.000 kuimba'e, oñemoĩgui pende ykére Tupã Ñandejára. Ha'e péicha voi he'iva'ekue ojapotaha.
Peiko kuaáke aipo ramo, ha pehayhu Tupã Ñandejárape.
Peikuaáke avei kóva: pemboyke ramo Tupãme ha pejehe'a ramo umi ambue tetãgua rehe oikóva gueteri pende apytépe ha pemenda hesekuéra,
peikuaa porãke Tupã Ñandejára nomosẽmo'ãiha umíva umi tetã guápe pende apytégui. Ha'ekuéra pene moñuhãta, ha'éta teju ruguáicha pende apére ha ñuatĩcha pende resa kutúva. Péicha, mbeguépe peñehundipa ko yvy porãitégui Tupã Ñandejára ome'ẽva'ekue peẽme.
Che niko amanótama. Peẽ katu peikuaa porã pende py'aite guive Ñandejára ome'ẽ hague peẽme opa umi mba'e porã ha'e he'iva'ekue ome'ẽtaha peẽme. Ndaipóri peteĩ mba'e ohejava'ekue ojapo'ỹre.
Upéicha avei Tupã Ñandejára ojapopa haguéicha umi mba'e porã ha'e he'iva'ekue ojapotaha pende rehehápe, ha'e oguerúta pende ári opaichagua mba'e vai pene rundítava ko yvy porãitégui ha'e ome'ẽva'ekue peẽme.
Péicha ojapóta pemboyke ramo ñe'ẽme'ẽ Ñandejára ojapova'ekue pene ndive, ha peiko ramo pemomba'e guasu tupã gua'ukuéra ha peñesũ henondépe. Ñandejára ipochy hendýta pene ndive ha pya'e pene rundíta ko yvy porãitégui ha'e ome'ẽva'ekue peẽme.
Ohenói Josué opa karaikuérape, mburuvicha, myakãhára ha ñorãirõhára ruvichakuérape. Ha maymáva Israel ñemoñare oñembyaty Siquémpe, Ñandejára renondépe.
Ha he'i chupekuéra Josué: —Kóicha he'i Tupã Israel Jára: “Yma pende rukuéra ypykue Abraham ha Nahor ru Térah oiko ramo Éufrates ysyry mboypýri, omomba'e guasuva'ekue ambue tupã.
Che agueruva'ekue ágotyo pende ypykue Abrahámpe ha ahechaukava'ekue chupe Canaán yvy. Ame'ẽ chupe ta'ýra Isaac, ha Isaac rupi heta iñemoñare.
Isaac katu mokõi ita'ýrava'ekue: Jacob ha Esaú. Esaú ha ita'ýrakuérape ame'ẽva'ekue Seír ijyvyrã. Jacob ha ita'ýrakuéra katu oho Egíptope.
Amondova'ekue upéi Moisés ha Aarónpe Egíptope ha sarambi ajapova'ekue umi upépe oikóva apytépe. Peẽme katu ponohẽva'ekue upégui.
Anohẽ ramo guare pende rukuéra ypykuépe Egíptogui, umi upepegua ouva'ekue hapykuérikuéra kavaju ári ha karroita reheve Mar Rojo peve.
Upépe pesapukáiva'ekue chéve ha amoĩva'ekue ipa'ũmekuéra arai ypytũ. Upéi ambou hi'árikuéra y. Ojaho'ipaite chupekuéra ha ojahogapa. Peẽ peikuaapa ko'ã mba'e che ajapova'ekue Egíptope. Heta ára upéi peiko yvy ojeiko'ỹha rupi.
Upégui pogueruva'ekue amorréokuéra yvýpe, oĩva kuarahy reike gotyo Jordán ysyrýgui. Umíva opu'ãva'ekue oñemoĩ pende rehe, che katu amoĩ chupekuéra pende pópe ha peẽ pehundi chupekuéra ha peñemomba'e ijyvýre.
Upéi opu'ã oñorãirõ haguã Israel ñemoñare ndive Sipor ra'y Balac, Moab retã ruvicha guasu. Ha'e ohenoika Balaam, Beor ra'ýpe, iñe'ẽ paje oity haguã Israel rehe.
Che katu amboty che apysa umi mba'e he'ívape. Amo ipahápe ha'e pende rovasa. Ndahejáiva'ekue chupe ojapo pende rehe mba'eve ivaíva.
Upéi pehasava'ekue Jordán ysyry ha peguahẽ Jericópe. Umi upepegua ha ijere rupi oikóva: amorréo, ferezéo, cananéo, hitíta, gergeséo, hevéo ha jebuséokuéra opu'ã oñorãirõ haguã pene ndive. Opa umívape che aity pende pópe.
Umi mokõi amorréo ruvicha guasúpe katu napehundíri peẽ pene rembiporu ñorãirõme peiporúva reheve. Cheté ahava'ekue pene renonderã, amondýi ha amuña chupekuéra peẽ peguahẽ mboyve.
Yvy che ame'ẽva peẽme napenembosyvary'áiva'ekue, táva ame'ẽva peẽme napemopu'ãiva'ekue. Ko'ágã peiko upépe ha pereko pe'uva'erã mba'e peẽ peñotỹ'ỹva'ekuégui.”
He'i chupekuéra Josué: —Upévare, pemomba'éke Ñandejárape ha pejapo hembipota pemboyke'ỹ rehe chupe. Umi tupã pende rukuéra ypykue omomba'eva'ekue oiko ramo Éufrates ysyry ha Egipto rupi, peipe'a pende apytégui ha pemomba'e guasu Ñandejárape año.
Napemomba'e guasuséi ramo Ñandejárape katu, ko'ágã pejeva'erã mba'eichagua tupãmepa pemomba'e guasúta. Pemomba'e guasútapa umi tupã pende rukuéra ypykue omomba'e guasuva'ekue oiko ramo guare Éufrates ysyry rupi, térãpa ko'ágã peikóguima ko'ã amorréo yvýpe pemomba'e guasúta itupãnguérape? Che ha maymáva che rogagua romomba'e guasúta Ñandejárape.
Maymáva Israel ñemoñare he'i: —Mba'eveichave ramo noromboykemo'ãi Ñandejárape ha noromomba'eguasumo'ãi ambue tupã.
Tembiguái ramo roikova'ekue Egíptope ha Tupã ore Jára ore renohẽva'ekue oréve ha ore rukuéra ypykuépe upégui. Heta mba'e techapyrã ojapova'ekue ore rehehápe. Mamo tetã roikoha rupi térã mamo rohoha rupi, ha'e oñangarekova'ekue ore rehe.
Hi'ári, Ñandejára voi omosẽmbava'ekue ore renonderãgui amorréokuéra ha ambue tetãgua ko yvýgui. Ore avei romomba'e guasúta Tupãme. Ha'e niko ore Jára.
Ha Josué he'i chupekuéra: —Ikatu mba'eva'erã niko pemomba'e guasu Ñandejárape. Peikuaáke ha'e Tupã marangatuha, ha imba'erãnte pende potaha. Pepu'ã ramo hese térã pene rembiapo vai ramo, ha'e ndahesaráimo'ãi.
Pemboyke ramo chupe ha peho pemomba'e guasu ambue tupã, Ñandejára ojahéita pende rehe ha heta mba'e vai oguerúta pende ári. Pene rundíta, jepe heta mba'e porã ojapo pende rehehápe.
He'i hikuái Josuépe: —Ndaupéichamo'ãi. Ore romomba'e guasúta Ñandejárape.
Josué he'i chupekuéra: —Pene mandu'áke peẽ voi peme'ẽha pene ñe'ẽ ha pejeha pemomba'e guasutaha Ñandejárape. Ha he'i hikuái: —Ore voi upéicha ro'e.
He'i chupekuéra Josué Upémarõ: —Penohẽ umi tupã gua'u ra'ãnga perekóva pende apytépe ha pehundipa. Ha pende py'aite guive peñeme'ẽ Tupã Israel Járape.
Maymáva Israel ñemoñare he'i: —Tupã ore Járape romomba'e guasúta ha he'ívante rojapóta.
Ha upéva upe árape voi Siquémpe, Josué omoĩ kuatiáre maymáva Israel guápe umi mba'e ha'ekuéra ojapova'erã. Ko ñe'ẽ me'ẽ ha'ekuéra ojapóva,
Josué omoĩ kuatia Tupã rembiapoukapy ñe'ẽ ryrúpe. Upéi omopu'ãuka peteĩ ita guasu upe yvyra máta guýpe oĩva Ñandejára rekohápe.
Ha he'i Josué maymáva Israel guápe: —Ko ita oĩta ko'ápe ku ñande rechárõ guáicha, ohendupágui opa umi mba'e Ñandejára he'iva'ekue ñandéve. Ko ita oĩta ko'ápe ani haguã ñande japu Tupã ndive.
Upéi Josué omondo Israel guápe hógape ha oje'ói maymáva ijyvy teépe.
Opa ko'ã mba'e ojehu rire, omano Ñandejára rembiguái Josué, Nun ra'y. Omano oguerekópe 110 áño.
Oñeñotỹ Timnat-Sérahpe, ijyvýpe oĩva Efraín yvytýre, yvyty Gáasgui yvate gotyo.
Josué ha umi karaikuéra opytava'ekue hendaguépe, oikuaa opa umi mba'e techapyrã Ñandejára ojapova'ekue Israel rehehápe. Ha'ekuéra oisãmbyhy aja Israel guápe maymáva omomba'e guasu Ñandejárape.
José kãnguekue Israel ñemoñare ogueruva'ekue osẽnguévo Egíptogui oñeñotỹ Siquémpe. Oñotỹ hikuái upe yvýpe Jacob ojoguava'ekue Hamor ra'ykuéragui 100 pláta pehẽnguére. Yvy oñemboja'o ramo guare kóva ko yvy oñeme'ẽva'ekue José ra'ykuérape.
Omano avei Aarón ra'y, Eleazar. Oñotỹ chupe hikuái Guibeápe, ta'ýra yvýpe. Upéva upe táva, oĩva Efraín yvytýre, niko oñeme'ẽva'ekue ta'ýra Fineéspe.
Che, Judas, Jesucristo rembiguái ha Santiago ryvy, amondo che kuatiañe'ẽ opa umi Tupã ñande Ru ohayhúva ohenóiva'ekuépe. Umívare oñangareko Jesucristo.
Ta pende rupyty heta Tupã poriahurereko, py'a guapy ha mborayhu.
Che pehẽnguekuéra pohayhúva, hi'ãiteva'ekue chéve ahai peẽme che mandu'ávo pe ivaívagui ñasẽ hague peteĩcha, ha ko'ágã katu añandu tekotevẽha ajerure peẽme peñeha'ãmbaite haguã ñande jeroviáre, peteĩ jey oñeme'ẽva'ekue Tupã mba'évape.
Oime niko oikeva'ekue apeguy peguáreve pende apytépe. Umíva ñehundi haguãre ymaite guivéma Tupã kuatia ñe'ẽme oikova'ekue mandu'a. Umíva tekove heko añáva, oiporúva Tupã py'a porã oñemo'ã haguã heko ky'águi, ha ndoikuaaséiva mba'eve Ñandejára Jesucristo, ñande Ruvicha peteĩ eténteva.
Peikuaámarõ jepe, pomomandu'ase Ñandejára oguenohẽ rire Egíptogui Israel guápe, ohundi hague umi oguerovia'ỹva'ekuépe.
Ha umi Tupã remimbou oiko'ỹva'ekue heko ypykuépe, ha oheja hóga yvága peguápe, oguereko ñapytĩháme pytũmbýpe opa ára, mbojovakeha ára peguarã.
Umi Tupã remimboúicha avei, Sodoma ha Gomorra ha umi táva ijereregua, oñeme'ẽva'ekue opaichagua teko ky'ápe. Upévare ojehapyva'ekue tata opa'ỹvape ha opyta mandu'arã opavavépe.
Upéicharõ jepe, umi kuimba'ekuéra oikóva ikéra, omomarã hetekuéra, ndoikuaaséi mba'eve Ñandejára he'ívagui ha oñe'ẽ reity umi ipokatúva Tupã remimboúpe.
Tupã remimbou ruvicha Miguel jepe, oñorãirõ ramo guare aña ndive, oñoñe'ẽ apívo hendive Moisés retekuére, naiñe'ẽ vaíri chupe, he'ínte uvei: “Tupã ta nde ja'o”.
Umi kuimba'e katu oñe'ẽ vai oikuaa'ỹvare. Ha umi mba'e ijehegui voínte oikuaáva, tymbakuéra jepe oikuaaháicha, umíva voi ohundíta chupekuéra.
Cháke umíva. Oiko hikuái Caín oiko haguéicha. Ipláta potágui ojavy hape ojavy haguéicha Balaam. Coré oñehundi haguéicha oñehundi.
Umíva niko pene motĩ umi karu guasu pejapóvape. Ha'ekuéra okaru ha omboy'u vy'apópe oporoapo'ỹre mba'evérõ ha ijehénte ojepy'apýva. Umíva ojogua umi arai ndahi'ýivape, ogueraháva yvytu ápe ha pépe, térã yvyra hi'a'ỹva hi'árape, ojehapo'o ha ipirupava'ekue.
Ha'ekuéra niko ha'ete ku yguasu pegua y pochy, ohejáva hyjuikuépe iky'akue. Ojogua umi mbyjakuéra osẽva hapégui, ha okañýva pytũmbýpe opa árape guarã.
Henoc avei, Adán ñemoñare 6ha, omomaranduva'ekue ko'ãvare he'írõ guare: “Ahecha Ñandejárape oúrõ hetaiterei hemimboukuéra reheve,
ombojovakévo opa yvypórape, ha ohundívo chupekuéra opa mba'e vai heko añágui ojapova'ekuére, ha opa umi ñe'ẽ guasu hese he'iva'ekuére.”
Opa mba'ére ipochyva'ekue hikuái umi tekove juru guasu, opavavére oñe'ẽ vai ha oiko oikoseháicha, ha oporombojuru he'ẽ ohekávo imba'epota.
Peẽ katu, che pehẽnguekuéra pohayhúva, pene mandu'áke umi mba'e Ñandejára Jesucristo apóstolkuéra,
peẽme he'iva'ekuére: “Umi ára pahávo oĩta tekove oñembohorýva hapicháre, oñeme'ẽva hembipota ky'ápe.”
Umíva hína umi oporomoingo vaíva, oñeme'ẽva yvypóra rekópe, ha ndoguerekóiva Espíritu Santo.
Peẽ katu, che pehẽnguekuéra pohayhúva, peñemohatãke pende jerovia imarangatu etévape. Peñembo'e ha Espíritu Santo ta pene sãmbyhy.
Peiko Tupã mborayhúpe, peha'arõvo pe ára Ñandejára Jesucristo ipy'a poriahurereko rupi, ome'ẽtaha ñandéve pe jeikove opa'ỹva.
Peiporiahurereko umi ipy'a kangývape.
Peipytyvõ pende rapichápe, peteĩvape peipe'ávo tatágui, ambue ndive katu pende py'a porã, peñeñangareko jepe chuguikuéra. Umíva aokuérare jepe ani pepoko ona'ỹ haguã pende rehe heko ky'akue.
Upe ikatúvape pende joko ani haguã pe'a ivaívape, ha pende reraha teko marã'ỹme ha vy'apópe heko mimbipa renondépe,
Tupã ñoite, ñande pe'áva ivaívagui Ñandejára Jesucristo rupi, chupe guarã teko mimbipa, jererohory, teko mbarete ha pokatu, ko'ágã mboyve, ko'ágã ha opa árape guarã. Amén.
Josué omano rire Israel ñemoñare oporandu Tupãme: —Mávapa ore apytégui ohóta tenonde oñorãirõ haguã Canaanguakuéra ndive?
Tupã he'i: —Judá ñemoñare ohóta. Péina amoĩma ipópekuéra upe yvy.
Judá ñemoñarekuéra he'i tyvýra Simeónpe: —Jahána che ndive upe yvýpe oñeme'ẽva'ekue chéve ha ñañorãirõ umi Canaangua ndive. Jaha ñahundi umíva ha ágã upéi che avei aháne ne ndive upe yvy ndéve oñeme'ẽva'ekuépe. Ha oho hendive Simeón.
Oho Judá ha Tupã omoĩ ipópe umi cananéo ha umi ferezéokuéra. Ha Besécpe ojuka hikuái 10.000 kuimba'e.
Ojuhu hikuái Adonisédecpe ha oñorãirõ hendive. Sarambi ojapo hikuái cananéo ha ferezéokuéragui.
Adonisédec katu okañyse mo'ã. Oho hikuái hapykuéri ha ojapyhývo chupe oikytĩ chugui mokõivéva ipysã guasu ha ikuã guasu.
Upévo he'i Adonisédec: —Arekómiva'ekue 70 mburuvicha guasu oñekuã'o ha oñepysã'ova'ekue ha ombyatýmiva tembi'u rembyre che mesa guýgui. Upe che ajapo haguéicha omyengovia chéve Tupã. Ogueraha chupe hikuái Jerusalénpe ha upépe omano.
Judá ñemoñare oñorãirõ Jerusalengua ndive omoĩ peve ipo guýpe upe táva. Ojukapa umi upépe oikóvape kyse pukúpe ha upéi ohapy upe táva.
Upe rire Judá ñemoñare oho oñorãirõvo umi Canaangua ndive oikóva umi yvyty rehe ha Néguebpe; ha umi ñúre oikóva ndive.
Judá ñemoñare oho oñorãirõ haguã Canaangua ndive oikóva Hebrónpe. Upéva upe táva hérava'ekue Quiriat-Arbá. Upépe ojuka hikuái Sesai, Ahimán ha Talmáipe.
Upégui oho hikuái oñorãirõ haguã táva Debirgua ndive. Upéva upe táva hérava'ekue ymave Quiriat-Séfer.
Upépe he'i Caleb: —Upe oñorãirõ ha ipu'akáva Debir rehe upévape ame'ẽta che rajy Acsa hembirekorã.
Ha Otoniel, Caleb ryvy, Quenaz ra'y ipu'aka Debir rehe. Caleb ome'ẽ chupe tajýra Acsa hembirekorã.
Ha ohóvo upe kuña iména ndive kóva omoinge chupe iñakãme ojerure haguã túvape ijyvyrã. Upe kuña oguejy hymba vúrro árigui ha oñembojávo túva rendápe kóva oporandu chupe: —Mba'e piko reipota?
Acsa he'i chupe: —Peteĩ mba'e aipota reme'ẽ chéve. Reme'ẽma niko chéve yvy Néguebpe ha ko'ágã aipota reme'ẽ avei chéve yvy ykua oĩháme. Ha Caleb ome'ẽ chupe upe ykua oĩva yvatévo gotyo ha upe ykua oĩva yvývo gotyo.
Hobab, Moisés rembireko ru ñemoñarekuéra osẽ upe táva ikaranda'yty jerévagui Judá ñemoñare ndive. Oho opyta hikuái yvy ojeiko'ỹháme Judá ñemoñare mba'évape oĩva hína Néguebpe, Arad ypýpe. Oho ojehe'a hikuái umi upepegua ndive.
Judá oho tyke'ýra Simeón ndive ha sarambi ojapo Canaán guágui oikóva táva Sefátpe. Ohundiete hikuái upe táva ha upévare ombohéra Hormá.
Judá ñemoñare katu ndaipu'akái táva Gaza, Ascalón térã Ecrón rehe ha noñemomba'éi hikuái umi yvy oĩva ijerére.
Tupã oĩ ramo jepe Judá ñemoñare ndive ko'ãva oñemomba'e umi yvyty rehénte. Ndaikatúi omosẽ umi ñu rehe oikóvape, umíva oguerekógui kárro fiérrogui ojejapóva.
Ha Moisés he'i haguéicha oñeme'ẽ Calébpe táva Hebrón, ha ha'e omosẽ upégui mbohapyve Anac ra'ýpe.
Benjamín ñemoñare katu ndaipu'akái jebuséokuérare oikóva Jerusalénpe, ha umíva oiko Benjamín ñemoñare apytépe ko'ágã peve.
José ñemoñare oho oñorãirõ umi táva Betélpe oikóva ndive. Ha Tupã oipytyvõ chupekuéra.
Kañyháme omondo hikuái ohova'erã ovichea táva Betel rehe. Upéva upe táva hérava'ekue Luz.
Umi ohóva ovichea ohecha peteĩ kuimba'e osẽva upe távagui ha he'i chupe hikuái: —Rehechauka ramo oréve moõ rupípa ikatu roike Betélpe, neremanomo'ãi.
Ha ohechauka chupekuéra moõ rupípa ikatu oike hikuái upe távape. Oike hikuái ha ojukapaite umi upépe guápe. Upe kuimba'e ha hóga guápe katu oheja hikuái.
Upéi upe kuimba'e oho umi hitítakuéra yvýpe ha upépe omopu'ã peteĩ táva pyahu ha ombohéra Luz. Upéicha héra ko'ágã peve.
Manasesgua ndaipu'akái umi oikóva táva Bet-Seán, Taanac, Dor, Ibleam ha Meguídope. Upévare Canaangua opyta oiko upe yvýpe.
Israel ñemoñare oñemombaretevévo katu, oñemoĩ hi'árikuéra ha oguereko chupekuéra hembiguái ramo. Upéicha ramo jepe ndaikatúi omosẽ chupekuéra umi oikohágui.
Efraín ñemoñare avei ndaipu'akái Canaangua rehe oikóva Guesérpe. Upévare umíva oiko ijapytépekuéra.
Zabulón ñemoñare avei ndaipu'akái umi Quitrón térã Nahalálpe oikóvare. Canaangua oiko ijapytépekuéra tembiguái ramo.
Aser ñemoñare avei ndaipu'akái umi táva Aco, Sidón, Ahlab, Aczib, Helbá, Afec, térã Rehóbpe oikóvare.
Upévare ha'ekuéra opyta mante oiko Canaanguakuéra apytépe ndaikatúigui omosẽ chupekuéra.
Neftalí ñemoñare avei ndaipu'akái umi táva Bet-Semes térã Bet-Anátpe oikóvare. Upévare oiko hikuái Canaangua apytépe. Bet-Semes ha Bet-Anatgua oiko tembiguái ramo.
Amorréokuéra katu ojopy Dan ñemoñarekuérape yvyty rehe ha ndohejái chupekuéra oguejy umi ñúre.
Amorréokuéra oñemombarete táva Heres, Aialón, ha Saalbim. José ñemoñarekuéra oñemombaretevévo oguereko chupekuéra hembiguái ramo.
Umi amorréokuéra retã ojepyso Acrabímgui ha ohasa opu'ã Selá yvate gotyo.
Tupã remimbou ou Guilgálgui Boquímpe, ha he'i: —Che poguenohẽva'ekue Egíptogui ha pomoingeva'ekue upe yvy ha'eva'ekue ame'ẽtaha pende ypykuérape ha'e ramo chupekuéra: “Namboykéi chéne ñe'ẽ me'ẽ arekóva pene ndive.
Peẽ napeme'ẽiva'erã ojupe pene ñe'ẽ ko'ã tetãgua ndive ha umi ijaltarkuéra katu peitypava'erã”. Peẽ katu niko pemboyke che ñe'ẽ. Mba'ére piko upéicha pejapo?
Upévare ha'e peẽme “Namosẽmo'ãi amorréokuéra pene renonderãgui. Ha'ekuéra pende rerekóta hembiguái ramo ha itupãnguéra katu ñepysãngaharãta peẽme”.
Tupã remimbou he'ívo ko'ã mba'e maymáva Israel guáva ojahe'o.
Ha omoĩ herarã upe oĩháme Boquim, he'iséva ojahe'óva. Upépe ohapy hikuái mymba Tupãme.
Josué ome'ẽ iñe'ẽ paha Israel ñemoñarépe ha omondo chupekuéra ijyvyrãme oñemohenda haguã upépe.
Josué ha umi karaikuéra opytava'ekue Josué rendaguépe niko ohechava'ekue umi mba'e guasuete Tupã ojapova'ekue Israel rehehápe. Ha'ekuéra oikove aja pukukue Israel omomba'e guasu Tupãme
Josué, Nun ra'y, Tupã rembiguái omano ohupytývo 110 áño.
Oñeñotỹ yvy imba'e teévape opytáva táva Timnat-Sérahpe oĩva Efraín yvytýre. Upéva opyta Gaas yvyty yvate gotyo.
Ha mayma Josué javegua omano avei ha opu'ã hendaguépekuéra ta'ýrakuéra oikuaa'ỹva Tupãme térã umi mba'eta ha'e ojapova'ekue Israel rehehápe.
Upe rire Israel ojapo ivaíva Tupã renondépe ha omomba'e guasu hikuái tupã gua'ukuéra.
Omboyke hikuái Tupãme, túvakuéra Jára, Egíptogui oguenohẽva'ekue chupekuéra. Omomba'e hikuái ambue tupã. Umi tetã Israel jerére oĩva tupãnguéra omomba'e ha oitupaitũ chupekuéra. Upéichape Tupãme ombopochy.
Omboyke Tupãme ha omomba'e Baal ha Aserápe.
Ha Tupã ipochy hendy Israel ndive ha oheja chupekuéra ho'a mondaha pópe ha umíva omondapa chupekuéra. Oity avei chupekuéra umi hesekuéra ija'e'ỹva pópe ijere rupi oikóva ha ndaipu'akavéi hesekuéra.
Mamo ohohápe oñorãirõ haguã, Tupã po oity hi'árikuéra mba'e vai. Upéicha voi he'iva'ekue chupekuéra ojapotaha. Jepe vaípe ojehecha hikuái,
Tupã omopu'ã ijapytépekuéra mburuvicha oguenohẽva chupekuéra umi ojopy vaíva po guýgui.
Nohendúinte avei hikuái huvichakuérape. Oiko katu hikuái ambue tupã omomba'e ha umívape oitupaitũ. Voi opia hikuái túvakuéra rapégui. Umíva niko iñe'ẽ renduva'ekue Tupãme; ko'ãva katu nahániri.
Tupã omopu'ã vove peteĩ mburuvicha ha'e oĩva upéva ndive. Ha oguenohẽ Israel ñemoñarépe umi hesekuéra ija'e'ỹva ha ojopy vaíva po guýgui upe mburuvicha oikove aja. Ojejopy vaígui ipyahẽ hikuái ha Tupã oiporiahurereko chupekuéra.
Omano vove upe mburuvicha katu oho jeýma hembiapo vaípe ha upe ojapóva ivaive umi mba'e túvakuéra ojapova'ekuégui. Omomba'e guasu ha otupaitũ hikuái ambue Tupã. Ndohejái hembiapo vai ndohecha kuaaséi ojavyha.
Ha Tupã ipochy hendy Israel ndive ha he'i: “Ko'ãva omboykégui ñe'ẽ ijypykuéra ndive rome'ẽva'ekue ojupe ha ndojapóigui upe che ha'éva,
namosẽmo'ãvéima henonderãkuéragui tetãnguéra Josué ohejava'ekue omano rire”.
Upéicha Tupã oha'ã Israélpe ohecha haguã oñeha'ãtapa oguata hikuái hapére túvakuéra oguata haguéicha, térãpa nahániri.
Upévare Tupã ohejava'ekue umíva umi tetã pya'e omosẽ rangue. Oheja chupekuéra oiko upépe ha nomoĩri Josué poguýpe.
Ko'ãva hína umi tetã Tupã ohejava'ekue umíva rupi oha'ã haguã Israel ñemoñarépe; umi noñorãirõiva'ekue Canaánpe,
Upéicha ojapo ikatu haguãicha Israel ñemoñare ra'ykuéra oikove ypyva'ekue ñorãirõ opa rire ha oñorãirõ'ỹva'ekue gueteri oñorãirõ kuaa.
Umi tetã hína filistéokuéra 5 huvicháva, opa umi cananéo, sidónio ha hevéo oikóva Líbano yvytýre, Baal-Hermón guive yvyty pa'ũme Hamátpe ojeike haguã peve.
Ko'ã tetã opytava'ekue Tupã oha'ã haguã Israel ñemoñarépe, oikuaa haguã ojapótapa hikuái hembiapoukapy ha'e ome'ẽva'ekue ijypykuérape Moisés rupi.
Upéicha rupi Israel ñemoñare oiko cananéo, heteo, amorréo, ferezéo, hevéo ha jebuséokuéra apytépe.
Omenda hikuái kuña ko'ã tetãgua rehe ha itajýrakuéra omomenda umíva rehe ha omomba'e hikuái umíva tupã.
Israel ñemoñare hembiapo vai Tupã renondépe. Hesarái hikuái Ñandejáragui ha omomba'e hikuái Baal ha Asera ra'ãnga.
Upévare Tupã ipochy hendy Israel ñemoñare ndive ha omoĩ chupekuéra Mesopotamia ruvicha guasu Cusán-Risataim pópe. Cusán-Risataim oñemohembiguái Israel ñemoñare rehe 8 áño pukukue.
Upémarõ Israel ñemoñare osapukái Tupãme ha ha'e omopu'ã ijapytépekuéra peteĩ oguenohẽtava chupekuéra upe ojejopy vaihágui. Upéva hína Otoniel, Caleb ryvy ra'y.
Tupã pu'aka omombarete Otoniélpe; ha'e omohenda Israel ñemoñarépe ha osẽ oñorãirõ. Tupã oity ipópe Siria ruvicha guasu, Cusán-Risataim, ha Otoniel ipu'aka hese.
Ha opytu'u upe yvy ñorãirõgui 40 áño pukukue. Upéi omano Otoniel, Quenaz ra'y.
Israel ñemoñare hembiapo vai jey Tupã renondépe ha Tupã omombarete Moab ruvicha guasu, Eglónpe opu'ã haguã Israel rehe.
Eglón ombyaty ijehe Amón ha Amalecgua ha ou oñorãirõ hikuái Israel ñemoñare ndive. Ho'a ipópekuéra upe táva ikaranda'ytýva.
Ha Moab ruvicha guasu, Eglón oñemohembiguái Israel rehe 18 áño pukukue.
Israel ñemoñare osapukái Tupãme, ha ha'e omopu'ã chupekuéra peteĩ oguenohẽva'erã chupekuéra upe ojejopy vaihágui. Upéva peteĩ ijasúva hérava Ehud, Guerá ra'y, Benjamín ñemoñaréva. Israel ñemoñare oguerahauka Moab ruvicha guasu Eglónpe impuésto ha'ekuéra ome'ẽva Ehud rupi.
Ehud ojapo ikyserã peteĩ hãimbe jováiva ijyva ku'a peve ipukúva. Omosãingo iku'áre ijakatúa gotyo ijao guýpe.
Upéi oho ome'ẽ upe impuésto Moab ruvicha Eglónpe. Eglón niko peteĩ kuimba'e ndekyráva.
Ome'ẽ rire chupe upe impuésto, Ehud umi hendive ouva'ekue ndive osẽ oho.
Oguahẽvo Guilgálpe umi ta'ãngakuéra oĩháme Ehud ojevy Eglón rendápe ha he'i chupe: —Che ruvicha, areko ñe'ẽ ñane añohámente ikatúva ha'e ndéve. He'i upémarõ Eglón: —Ekirirĩ ha eha'arõ. Omosẽmba umi upépe oĩvape ha opyta ha'ekuéra mokõi ha'eño.
Eglón oguapy hógape upe ipiro'yvehápe, ha oñemboja hese Ehud ha he'i chupe: —Ñe'ẽ aguerúva ndéve Tupã ñe'ẽ hína. Ha opu'ã Eglón upe oguapyhágui.
Upévo Ehud ijasúpe ipojái ikysére, oguenohẽ iku'a kuágui ha ombyasuru Eglón ryére.
Omoinge paite hyére ha upe hye kyrakue ojaho'i upe kyse'ýva, Ehud ndohekýigui ikyse Eglón ryégui.
Omboty porã rire umi okẽ, Ehud osẽ upe koty rovetã rupi.
Upéi ou umi Eglón rembiguái, ha ojuhúgui pe okẽ oñemboty, he'i hikuái: —Oimeva'erã niko ojapo hemikotevẽ óga ryepýpe, ipiro'yvehápe.
Oha'arõronte oha'arõ hikuái, ha Eglón ndoipe'áima ramo hokẽ, oipe'a hikuái ha ojuhu huvicha re'õngue yvýpe ojepyso.
Ojere-jere aja hikuái, Ehud ohupyty ha ohasáma katu umi ta'ãngakuéra oĩha tape ykére Guilgálpe ha oguahẽ Seirátpe.
Oguahẽvo yvy Israel mba'évape ombopu turu Efraín yvytýre ha Israel ñemoñare oguejy hapykuéri umi yvytýgui. Ehud oho henonderãkuéra.
He'i chupekuéra: —Peju che ndive. Tupã omoĩma umi Moabgua, umi ñande rayhu'ỹva ñande pópe. Oguejy hikuái hapykuéri ha oñemoĩ Jordán rembe'ýpe, upe ojehasaha rupi Moábpe ojeike haguã ha ndohejái ohasa avavépe.
Upérõ ojuka hikuái 10.000 kuimba'e rupi Moab guáva, maymávante kuimba'e py'a guasu ha oñorãirõva mbareteva'ekue.
Upéicha upe árape Moab ho'a Israel ñemoñare po rupi ha opytu'u upe yvy ñorãirõgui 80 áño.
Upe rire opu'ãva'ekue Samgar, Anat ra'y. Ha'e ojuka 600 kuimba'e filistéokuérava pikánape. Ha'e avei oguenohẽ Israélpe upe ojejopy vaihágui.
Ehud omano rire Israel ñemoñare hembiapo vai jey Tupã renondépe.
Upévare Tupã oheja chupekuéra ho'a peteĩ mburuvicha guasu Canaán pegua po guýpe hérava Jabín. Ha'e oikova'ekue táva hérava Hasórpe. Ñorãirõhárakuéra ruvicha katu héra Sísara ha ha'e oiko Hasoret-Goímpe.
Sísara oguereko 900 kárro oiporúva ñorãirõrã fiérrogui ojejapóva. Ha ojopy vai Israel ñemoñarépe 20 áño aja. Upévare Israel ñemoñare osapukái asy Tupãme ha'e oipytyvõ haguã chupekuéra.
Umíva umi árape oisãmbyhýmiva'ekue Israélpe Débora, Lapidot rembireko, peteĩ kuña maranduhára.
Oguapýmiva Débora peteĩ karanda'y máta guýpe, hérape voi ojekuaáva, oĩva Ramá ha Betel pa'ũme, Efraín yvytýpe; ha opa Israel ñemoñare oúmiva hendápe ha'e omohenda haguã chupekuéra mba'e hendape'ỹ ijapytépekuéra ojehúva.
Ha Débora ohenoika Barácpe, Neftalí guáva ha'e ha Abinoam ra'y, oikóva Cadéspe ha he'i chupe —Tupã he'ika ndéve kóicha rejapo haguã: “Tereho embyaty nde rapichakuérape Tabórpe ha eiporavo 10.000 kuimba'e Neftalí ha Zabulón guáva.
Che amboúta nde reimeha gotyo, ysyry Cisón gotyo, Sísarape, Jabín soldádokuéra ruvicha. Oúta ikárro ha isoldádokuéra reheve ha amoĩta nde pópe”.
Barac he'i chupe: —Nde reju ramo che ndive, aháta. Nahániri ramo katu ndahamo'ãi.
Débora he'i chupe: —Aháta ne ndive, ha eikuaáke upévare avave naimandu'amo'ãi nde rehe ñorãirõ opa rire. Kuña pópe Tupã oitýta Sísarape. Ha Débora oho Barac ndive Cadéspe.
Barac ombyaty Cadéspe Neftalí ha Zabulón ñemoñare 10.000 kuimba'e. Umíva reheve ipo guýpe oho ha Débora hendive.
Éber ojeiva'ekue Hobab, Moisés rembireko ru ra'ykuéra apytégui, quenítava ha'e, ohova'ekue ojogapo upe yvyra máta guasu jerére oĩva Zaanaímpe.
Oñemomarandu Sísarape Barac, Abinoam ra'y, ojupi hague Tabor yvytýre.
Ombyaty upémarõ Sísara opa ikárro ha isoldádokuéra ha osẽ oho Haróset-goím guive Cisón ysyry peve.
Débora he'i Barácpe: —Tereho chupekuéra. Ko árape Tupã omoĩta hína Sísarape nde pópe. Tupã, ha'ete voi ohóta ne renonderã. Barac oguejy Tabor yvytýgui umi 10.000 kuimba'e reheve hapykuéri.
Ha oúvo chupekuéra Barac, Tupã omondýi Sísarape ha sarambi oiko ikárro ha isoldádokuéra apytépe. Sísara katu ojepoi ikárrogui ha yvy rupi oñani.
Barac katu omuña umi kárro ha soldádokuérape Hasoret-Goím peve. Sísara soldádokuérape ojukapaite hikuái kyse pukúpe. Ndohejái peteĩ oikovéva.
Sísara katu oñani yvy rupi oguahẽ meve Jael, Hobab quenítava rembireko oikohápe. Ko'ã mokõi, Hobab ha Jabín oiko porãva oñondive.
Osẽ Jael ohuguãitĩvo ha he'i chupe: —Eguahẽke che karai. Eju eike ápe ha ani rekyhyjétei. Oike Sísara upe kárpa guýpe ha upe kuña ojaho'i chupe ahojápe.
Sísara he'i chupe: —Che mboy'u mína, che yuhéieterei niko. Jael ombohasa chupe peteĩ kamby ryru, ha hoy'u rire ojaho'i jey chupe.
Sísara he'i chupe: —Eñemoĩ upe okẽme ha oimérõ oúva oporandu ndéve ndaipóripa avave ápe ere chupe nahaniriha.
Ha Sísara ikane'õ ha hopehýietereígui opyta oke. Upe aja Jael, Hobab rembireko, oipyhy peteĩ yvyra akua hóga rehegua ha máso ipópe oñemboja hese kirirĩháme ha ombyasuru upe yvyra akua iñapytu'ũre ha ojakutu yvýre. Ha upépe opyta omano.
Barac oguahẽvo Sísara rekávo osẽ Jael chupe ohuguãitĩ ha he'i: —Eju tahechauka ndéve upe kuimba'e rehekáva. Ha oike Jael rapykuéri ha ohecha yvýpe ojepysóva Sísara re'õngue yvyra akua iñakãre.
Ha upéicha upe árape Tupã ombojecha vai Jabín, Canaán ruvicha guasúpe Israel ñemoñarekuéra rovái.
Ha Israel ñemoñare oñemohatã hatãve Jabín, Canaán ruvicha guasu ndive ohundiete peve chupe hikuái.
Upéva upe árape Débora ha Barac, Abinoam ra'y opurahéi oñondive kóicha:
Pemomba'e guasu Tupãme, Israel ñemoñare ohejágui iñakã rague osãingo rei ha opavave oñekuã haguére.
Pehendúke mburuvicha guasukuéra. Pejapysakáke mburuvichakuéra. Che apurahéita, Tupãme apurahéita, Israel Tupã aropurahéita.
Tupã, resẽ ramo guare Seírgui, resẽ ramo guare reho Edom ñúgui, yvy mante oryrýi, yvága ijaraipa ha oky ochororo.
Yvytykuéra osusũmba Ñandejára renondépe, upe Sinaigua renondépe, Ñandejára renondépe, Israel Tupã renondépe.
Samgar, Anat ra'y oikove ramo guare, Jael oikove ramo guare, tapekuéra ndojeporu véimiva, ha umi oñondive oñemongu'éva tape po'íre opiapa.
Mburuvichakuéra niko opa, peteĩnte jepe Israélpe ndojejuhúi, Débora nde repu'ã meve, nde, Israel sy, repu'ã meve.
Ambue Tupã rapykuérima oĩ ohóva, táva rokẽmema oñeñorãirõ, peteĩnte jepe 40.000 Israel ñemoñare apytépe ndojehechái oĩva oñorãirõ haguãicha.
Che py'ápe amoĩ Israel ruvichakuéra, mayma umi oñekuãva'ekue. Pemomba'e guasu Tupãme!
Peẽ peikóva vúrro morotĩ ári ahoja jegua ári peguapýva, ha peẽ opa rupi pehóva, pehendúke kóva:
Amoite mymbakuéra oñemboy'uha rupi, mba'epu rory reheve peropurahéi Tupã pu'aka, ha Israel tavagua pu'aka.
Epáy, Débora, epáy! Epáy, epurahéi! Néike epu'ã, Barac! Eraha umi ñorãirõme nde pópe ho'ava'ekue, Abinoam ra'y!
Upévo oguejy umi Israel ñemoñare imbaretéva ndive oñorãirõ haguã, Tupã retã ou che pytyvõvo
Efraín ñemoñare iporavo pyréva oĩ ñúme, hapykuéri katu ou Benjamín ñemoñare. Maquírgui ou huvichakuéra ha ou avei umi Zabulón ñemoñarépe omyakãva.
Isacar ruvichakuéra oho Débora ndive, Isacargua tuicha Barácpe oipytyvõ, hapykuéri umi ñúre ojepoi. Rubengua apytépe katu oñehendu tuicha mba'e ojapotaha he'i ramo.
Mba'e piko aipo ramo pejapo, kora ári peguapy ha ovecha rerekuakuérare pejapysaka imimbykuéra ombopu ramo? Rubengua apytépe oñehendu tuicha mba'e ojapotaha he'i ramo.
Galaadgua katu opytapa Jordán mboypýri, Dan ñemoñare katu opyta oñangareko ygárakuérare. Aser ñemoñare opytapa yguasu rembe'ýre ndoku'éi upe ijygárakuéra oñembojahágui.
Zabulón ñemoñare katu ndokyhyjéi ñemanógui umi Neftalí ñemoñaréicha yvytýre oikóva.
Mburuvicha guasukuéra oguahẽ ñorãirõháme, Canaán ruvicha guasukuéra oñorãirõ, Tanácpe, Meguido y rembe'ýre, ha mba'evete ndoguerahái ohokuévo.
Yvate yvágagui mbyjakuéra, amo yvatégui Sísara ndive oñorãirõ.
Ysyry ombyapajeréi ha ogueraha chupekuéra Cisón ymaite guive osyrýva. Che py'a naimirĩ chéne.
Kavaju kupy, yvy mante omboryrýi, ha ñahendu oñani ramo.
Tupã remimbou he'i: “Tojejahéi táva Meroz ha mayma upépe oikóva rehe”. Umíva niko nosẽi umi ipy'a guasu vaicha Ñandejárape oipytyvõ.
Mayma kuña apytépe tojehovasa Jael upe queníta Éber rembireko. Chupe tojehovasa opa umi kárpa guýpe oikóva apytégui.
Chupe niko Sísara y ojerure, ha ha'e kamby chupe ome'ẽ. Kamby rova ome'ẽ chupe mbayru neporãvape.
Yvyra akuáre ipojái ha ambue ipópe máso oipyhy. Sísarape oinupã ha oñakã joka. Pe iñakã ykére yvyra ambyasuru.
Jael rakãmby pa'ũme niko ho'a ha ojepoka, upe ojepoka haguépe he'õngue opyta ojepyso.
Sísara sy ojepy'apýva hovetãme iñakãsẽ ha he'i: “Mba'ére piko ndoúima upe ikárro? Mba'ére piko ikárrokuéra noguahẽima?”
Kuñanguéra apytépe oĩma he'íva chupe, ha ha'e voi he'i ipy'a pýpe:
“Oimeva'erã niko oñomboja'o hikuái umi mba'e ñorãirõhágui chupekuéra ohupytýva. Kuña peteĩ, térã mokõi maymávape, Sísarape guarã katu ao ipara jegua opaichagua. Peteĩ, mokõi poyvi pehẽngue ojegua jováiva Sísara ijajúrare omoĩ haguã”.
Ñandejára, upéicha toñehundipa umi ndéve nde rayhu'ỹva. Umi nde rayhúva katu kuarahýicha tomimbi amo ára mbytépe opu'ã vove. Upéi ojepytu'u ñorãirõgui 40 áño aja.
Israel ñemoñare hembiapo vai Tupã renondépe, ha Tupã amoĩ chupekuéra Madián po guýpe 7 áño.
Ha umi Madiangua ipo pohýi Israel ndive. Ha okyhyjégui hikuái, Israel ñemoñare oho oiko umi yvytýre ha itakua ijyvateveha rupi.
Israel ñemoñare oñemitỹ ramo, ou umi Madián ha Amalecgua ha kuarahy resẽ gotyo oikóva oñorãirõ haguã Israel ñemoñare ndive.
Ou jepi hikuái oñemohenda ijypýpe ha ohundi umi kokue Gázape oguahẽ meve. Ndohejái hikuái mba'eve oje'uva'erã Israélpe. Upéicha avei ndohejái ovecha, guéi térã vúrrokuéra.
Oúva jepi hikuái hymba ha ikárpakuéra reheve ha tukúicha heta hikuái. Ikaméllo hetáva hikuái ikatu'ỹva ojepapa ha umíva omoperõ upe yvy.
Upéicha ou Israel ñemoñare imboriahu ha osapukái asy hikuái Tupãme.
Israel ñemoñare osapukái asýma ramo Tupãme, Madiangua ipo pohýigui hendivekuéra,
Tupã omondo Israélpe maranduhára he'íva chupekuéra kóicha: “Kóicha he'i Tupã, Israel Jára: ‘Che ponohẽva'ekue Egíptogui ha tembiguái ramo peiko haguégui.
Pejejopy vaihágui Egíptope che ponohẽva'ekue ha opa umi pende py'apýva poguýgui avei. Umi pende jopy vaiva'ekuépe che amosẽva'ekue pene renonderã ha ame'ẽ peẽme ijyvykuéra pene mba'erã.’
Ha'eva'ekue peẽme: ‘Che ha'e Tupã Ñandejára. Ani pemomba'e amorréokuéra tupã peiko ramo jepe ijyvykuérape.’ Peẽ katu ndapejapóiri che ñe'ẽ.”
Ófrape niko oĩva'ekue peteĩ inga máta Joás mba'éva ha ou Tupã remimbou oguapy iguýpe. Joás niko Abiézer rogaguáva. Gedeón, Joás ra'y katu ojykýi hína trígo upe kaguy ojejapohápe kañyháme umi Madián guágui.
Tupã remimbou ojechauka Gedeónpe ha he'i chupe: —Tupã toĩ ne ndive. Nde niko karia'y py'a guasu mbarete hína.
Gedeón katu he'i chupe: —Há, nde karai. Tupã oĩ rire ore ndive piko mba'ére ojehu oréve ko'ã mba'e. Mba'étepa oiko raka'e umi mba'e techapyrãvagui ore rukuéra omombe'úmiva oréve he'i ramo: ‘Ha'e piko nañanenohẽiva'ekue Egíptogui’? Ko'ágã katu Tupã ore reja tyre'ỹ ha ore moĩ Madiangua pópe.
Oma'ẽ hese Tupã ha he'i chupe: —Ko mbarete rehechaukáva reheve renohẽta Israélpe upe ojejopy vaihágui Madiangua po guýgui. Che hína upe romondóva.
Ha he'i chupe Gedeón: —Há, nde karai. Mba'éicha piko aipo che anohẽta Israélpe upe ojejopy vaihágui? Ore rogagua niko umi ore mboriahuvéva Manasesgua apytépe, ha che katu niko upe imitãvéva ógape.
Tupã he'i chupe: —Añetehápe ha'e ndéve che aimetaha ne ndive ha sarambi rejapóta Madián guágui. Peteĩ kuimba'e rehe reñemoĩ ramo guáicha, upéicha rejapóta hesekuéra.
He'i chupe Gedeón: —Oime ramo nde py'a porã che ndive ajerure ndéve rehechauka haguã chéve ndeha upe reñe'ẽva chéve.
Epyta che ra'arõ ápe ha taha tagueru ndéve mba'e kuave'ẽ. Tupã remimbou he'i chupe: —Roha'arõta reju jey peve.
Oho Gedeón ojuka peteĩ kavara ra'y ha ojapo mbuja ovu'ỹva peteĩ kambuchi trígo ku'ígui. Omoĩ upe kavara ro'o peteĩ ajaka'ípe ha upe so'o rykue oheja óllape ha ogueru omoĩ tupã remimbou renondépe upe inga máta guýpe.
Ha upépe Tupã remimbou he'i chupe: —Emoĩ upe so'o ha umi mbuja ko ita ári ha eñohẽ hi'ári upe so'o rykue. Ha ojapo upéicha Gedeón.
Oipyso Tupã remimbou upe yvyra ipópe oguerekóva ha omboja ijapýra upe so'o ha umi mbuja upe ita ári oĩvare. Upévo osẽ tata rendy upe itágui ha ombokusugue umi mba'e oĩva ita ári. Ha Tupã remimbou katu upépe oĩhágui ndojekuaavéi.
Gedeón ohecha kuaávo upe kuimba'e Tupã remimbou hague he'i: —Ha! Tupã che Jára. Tupã remimbou rovaitére niko amaña.
Tupã katu he'i chupe: —Ani rekyhyje térã nde py'a tarovátei, neremanomo'ãi.
Ha Gedeón omopu'ã itágui upépe peteĩ altar Tupãme ha omoĩ chupe herarã “Tupã niko py'a guapy”. Oĩ gueteri upe altar Ófrape, Abiezerguakuéra yvýpe.
Upe pyharépe Tupã he'i Gedeónpe kóicha: —Eiporavo nde ru rymbakuéra mokõi tóro, peteĩ 7 áño oguerekóva. Upéi reitýta upe altar nde ru omopu'ãva'ekue Baálpe. Embo'íta avei upe Asera ra'ãnga oĩva upe ijypýpe.
Hendaguépe remopu'ãta peteĩ altar Tupãme guarã upe ita ijyvatevéva ári. Upépe rejukáta upe tóro ha upe Asera ra'ãnga rembo'iva'ekue reiporúta jepe'a ramo.
Oiporavo Gedeón 10 kuimba'e hembiguáikuéra apytégui ha ojapo Tupã he'i haguéicha chupe. Ha okyhyjégui túva térã ambue hapicha ohecha ramo guarã chupe pyhare ojapo.
Pyhareve oñepu'ãmbávo katu opavave ohecha upe Baal altar ojeitypa hague ha upe Asera ra'ãnga oĩva'ekue ijyképe oñembo'ipa. Ohecha kuaa avei hikuái tóro peteĩ ojehapy hague upe altar oñemopu'ã ramóva ári.
Oporandu joa hikuái: —Máva rembiapokuépa kóva? Ha oñepyrũ oheka hikuái, ha oporandu oje'e peve chupekuéra Gedeón, Joás ra'y, rembiapokue hague upéva. Upémarõ ou he'i Joáspe hikuái:
—Enohẽ oréve ápe nde ra'y. Ha'e omano manteva'erã oitypa haguére Baal altar ha ombo'ipa haguére upe Asera ra'ãnga oĩva'ekue upe ijypýpe.
Joás katu he'i opa umi hóga jerére oñembyatývape: —Peẽ piko ko'ágã pejere ha peñemoĩta Baal ndive? Peẽ piko umi peñeha'ãtava chupe pemoĩ porã? Añetehápe tupã ramo Baal peheja ha'e toñemoĩ Gedeón rehe. Ha'e niko upe ijaltar oitypava'ekue. Upe oñemoĩva Baal ndive katu, upéva tojejuka ko'ẽ mboyve.
Upe guive Gedeón oñembohéra Jerubaal. He'i niko hikuái hese: “Baal toñemoĩ hese, ha'e niko upe ijaltar oityva'ekue”.
Umi Madián ha Amalecgua ha opa umi oúva kuarahy resẽ guio oñembyatypa hikuái peteĩ hendápe. Upégui ohasa Jordán mboypýri ha oho oñemohenda ñúme hérava Jezreélpe.
Upérõ Tupã pu'aka omyenyhẽ Gedeónpe. Ombopu ha'e ituru ha mayma Abiezergua oñembyatypa hendive.
Omondo avei marandu Manasés yvy tuichakuére ha ha'ekuéra avei ou hendápe. Upéicha avei ojapo Aser, Zabulón ha Neftalí ñemoñare oikohápe ha umíva avei oupa Gedeón rendápe.
Gedeón he'i Tupãme: —Oime ramo añete, ku nde ereháicha, chéve che porúta renohẽ haguã Israélpe ko ojejopy vaihágui ejapo kóicha:
“Pyhare aipysóta peteĩ ovecha pire upe trígo ojejykyihápe. Ágã ysapy iko'ẽ ramo upe ovecha pire árinte ha upe yvy katu ikã, aikuaáta che porútaha chéve renohẽ haguã Israélpe ko ojejopy vaihágui, nde ere haguéicha”.
Ha upeichaite ojehu. Ko'ẽ mboyve Gedeón opu'ã. Ohupi ha oipoka upe ovecha pire ha oñami chugui ysapy peteĩ váso renyhẽ.
Upéi katu he'i Tupãme: —Nandepochymo'ãipa che ndive ajerureve ramo ndéve peteĩ mba'e? Ahejase jey upe ovecha pire okápe. Ha ko'ágã aipota upe ovecha pire iko'ẽ ikã ha upe yvy ijerekuévo katu tahe'õ.
Ha upeichaite Tupã ojapo upe pyharépe. Iko'ẽ upe ovecha pire ikã ha upe yvy ijerekuévo katu he'õmbaite.
Jerubaal, upéva hína Gedeón, opu'ã pyhareve ha opa umi hendive oĩva reheve oho oñembyaty ykua hérava Harod ypýpe. Madiangua oñembyaty yvate gotyo chuguikuéra, peteĩ ñúme Moré yvyty mátape.
Tupã he'i Gedeónpe: —Hetaitereíma niko umi oúva ne ndive. Ágã amoĩ ramo umi Madiangua pende pópe, oje'éne upe rupi Israel ijeheguínte ipu'aka hague hesekuéra ha hesaráine che hegui.Tereho ere chupekuéra kóicha: “Oĩ ramo pende apytépe okyhyjéva, toho jeýnte hógape”. 22.000 ojevy ha 10.000 opyta.
Tupã he'i jey Gedeónpe: —Heta gueteri hikuái. Eraha ýpe ha upépe che aiporavóta ha ahechaukáta ndéve mávapa upe ohótava ne ndive ha mávapa ndohomo'ãi.
Gedeón ogueraha igéntekuéra ýpe, ha he'i chupe Tupã: —Opa umi ipópe y ohupíva ha jaguáicha oheréiva hoy'ukuévo, umíva remboykéta umi oñesũvagui hoy'u haguãgui.
Oĩ 300 umi ipópe y oheréiva, hembyre katu oñesũ hoy'u haguã.
Ha Tupã he'i Gedeónpe: —Ko'ã 300 kuimba'e reheve che ponohẽta pejejopy vaihágui ha amoĩta umi Madián guápe nde pópe. Umi Israel ñemoñare hembýva, oho kuaa jeýntema hógape.
Gedeón omondo umi Israel ñemoñare hembýva hógapekuéra. Umi kambuchi ha turukuéra katu opytapa umi 300 kuimba'épe. Umi Madiangua oĩ peteĩ ñúme, yvy gotyo chuguikuéra.
Upe pyhare Tupã he'i Gedeónpe: —Epu'ã ha tereho ejeity umi Madianguakuéra ári, oĩma ho'a haguãicha nde pópe.
Oime ramo katu rekyhyje reho haguã chupekuéra, eraha ne ndive Purá, upe ne remimongakuaa pyre,
ha ejapysaka mba'épa he'i hikuái. Rehendu rire umi mba'e he'íva hikuái, reikuaáta reimeha rejeity haguãicha hi'árikuéra. Oho Gedeón Purá ndive ha oñemboja hikuái upe guárdia ojapohápe hikuái.
Umi Madián ha Amalecgua, ha opa umi oúva kuarahy resẽ guio katu tukúicha iñasãi upe ñúre, ha ikaméllokuéra heta ku yvyku'i y rembe'ýpe hetaháicha.
Gedeón oñembojávo hesekuéra, ohendu peteĩva omombe'u ramo hapichápe, iképe ohechava'ekue. Ohendu he'i ramo: —Ahecha che képe peteĩ mbuja apu'a ojapajeréiva oúvo ko ñaimeha gotyo ha ojejapi peteĩ kárpare ha oity yvýpe.
He'i chupe iñirũ: —Upe rehecháva niko Gedeón, Joás upe Israel ñemoñare ra'y, kyse puku hína. Tupã oitýta opa Madián guápe Israel ñemoñare pópe.
Ohendúvo Gedeón upe kuimba'e iképe ohechava'ekue ha mba'épa he'ise, oñesũ ha oñembo'e Tupãme. Upéi opu'ã ha oho Israel ñemoñare oĩháme ha he'i chupekuéra: —Pepu'ã jaha. Tupã omoĩma Madiangua ñande pópe.
Omboja'o umi 300 kuimba'e mbohapy atýpe. Maymávape ome'ẽ peteĩ turu ha peteĩ kambuchi tata'y hendypyre reheve hyepýpe.
He'i chupekuéra: —Ágã añemboja vove hesekuéra amo hapykue guio pema'ẽ che rehe ha pejapo che ajapóva.
Ágã ore rombopu vove ore turu, pembopu avei peẽ ha pesapukái: “Tupã ha Gedeón rehe”.
Gedeón 100 kuimba'e reheve oho ou haguãicha umi Madián guápe ikupe guio. Oñemboja hesekuéra pyhare pyte iguárdia relévo jave, ombopu ituru ha ojoka ikambuchikuéra.
Opavave ombopu joja ituru ha ojoka ikambuchi. Peteĩ ipópe ojoko tata'y ha ambuépe katu ituru ha osapukaipa joa hikuái: “Tupã ha Gedeón rehe”.
Opyta oñembo'y hikuái upe oĩháme Madiangua jerére. Umíva katu oñemoĩ osapukái ha vaípe ojapi ágotyo ha pégotyo.
Umi 300 Israel ñemoñare katu ombopúnte iturukuéra, ha upéva aja, Tupã omoñorãirõ umi Madiangua oñondive. Osẽ oñani hikuái táva Bet-Sitá peve oĩva hína Sererá rapére, ha táva Abel-Meholá rembe'y peve oĩva Tabat ypy rupi.
Upéi oñehenoika Neftalí, Aser ha Manasés ñemoñarépe oho haguã Madianguakuéra rapykuéri.
Gedeón omondo marandu Efraín ñemoñarépe osẽ haguã avei hikuái oñorãirõ Madiangua ndive. He'ika chupekuéra oñemoĩ haguã Jordán ysyry pukukue, táva Bet-Bará peve, ani haguã Madiangua ohasa mboypýri. Ha upéicha ojapo hikuái.
Ho'a ipópekuéra Madiangua ruvicha mokõi, Oreb ha Zeeb. Oreb ojejuka haguépe upéi héra Ita Oreb. Zeeb katu ojejuka kaguy ojejapohápe ha hérape ojekuaáva. Gedeón opyta Jordán ysyry mboypýri ha omuña rire umi Madián guápe ogueraha hikuái chupe Oreb ha Zeeb akãngue.
Efraín ñemoñare he'i Gedeónpe: —Mba'e piko ko rejapóva ore rehe? Resẽ reñorãirõ haguã Madián ndive ha ore reja rei.Ha iñe'ẽ pohýi chupe hikuái.
He'i Gedeón chupekuéra: —Mba'e piko upe che ajapóva umi peẽ pejapóva rovái? Tuichaiteve mba'e niko peẽ pejapo ore hegui.
Tupã omoĩ pende pópe Oreb ha Zeeb, Madián ruvichakuéra. Mba'e che ajapóva ikatu ambojoja peẽ pejapóvare? Gedeón he'ipávo ko'ã mba'e opa pochy.
Oguahẽ Jordánpe Gedeón umi 300 kuimba'e ndive, ha kane'õnguére ohasa hikuái upe ysyry, Madianguakuéra rapykuéri.
He'i umi Sucótpe oikóvape: —Pemongaru mína ko'ã soldádo che ndive oúvape. Ikane'õ niko hikuái. Che aha hína Zébah ha Salmuná, Madián ruvichakuéra rapykuéri.
Karaikuéra Sucotgua katu he'i Gedeónpe: —Erekóma nga'u piko Zébah ha Salmuná nde pópe ore romongaru haguã nde soldádokuérape?
Upémarõ Gedeón he'i chupekuéra: —Ágã Tupã omoĩ vove che pópe Zébah ha Salmunápe, Cheté ajúta pombyepoti pende ro'o okúi peve pende hegui.
Upégui oho Penuélpe ha ojehu chupe upépe Sucótpe ojehu haguéicha.
Ha he'i Penuel guápe: —Ágã ajúvo ñorãirõhágui aitýta ko pende róga yvate peẽ pekañyha.
Zébah ha Salmuná katu oĩ Carcórpe 15.000 rupi isoldádokuéra ndive. Umíva umi oikovéva gueteri umi kuarahy resẽ guio ouva'ekuégui. Amo 120.000 soldádo rupíma omano.
Oukuévo, Gedeón ohasa umi kárpa guýpe oikóva oikoha rupi, oĩva kuarahy resẽ gotyo Noba ha Jogbehágui, ha ojeity hi'árikuéra, ha'ekuéra noha'arõ véiguima mba'eve.
Zébah ha Salmuná katu oñani ha Gedeón oho hapykuérikuéra. Ohupyty chupekuéra ha omondyipa soldádokuéra.
Gedeón, Joás ra'y, ou ñorãirõgui kuarahy osẽ mboyve
ha ojoko peteĩ mitã rusu Sucot guápe ha oporandu chupe umi karaikuéra Sucotgua rérakuérare. Ha upe mitã rusu ome'ẽ chupe 77 téra kuatiáre.
Ha oñemboja hendápekuéra Gedeón ha he'i: —Péina Zébah ha Salmuná, pene ñe'ẽ reityva'ekue chéve hesekuéra peje ramo chéve “Erekóma piko nde pópe Zébah ha Salmunápe ore romongaru haguã nde soldádo kane'õnguépe”.
Upérõ ombyepoti umi karaikuéra Sucot guápe ñuatĩ ha jai rakãme yvy ojeiko'ỹha rupi opu'ãvape.
Oity avei óga yvate Peniélpe opu'ãva ha ojukapa umi upépe oikóvape.
Upéi Gedeón oporandu Zébah ha Salmunápe: —Mba'eichaguápa raka'e umi kuimba'e peẽ pejukava'ekue Tabórpe? He'i chupe hikuái: —Ndejoguahava'ekue umíva. Mburuvicháicha oñemondeva'ekue hikuái.
Gedeón he'i chupekuéra: —Che ryvyva'ekue niko umíva. Tupã rehe ha'e peẽme, mba'eve ndapejapói rire hesekuéra che ndapojukáiva'erã mo'ã ko'ágã.
Ha upépe he'i Jéter ta'ýra ypykuépe: —Apete ejuka ko'ãvape. Ta'ýra katu okyhyjégui nonohẽi ikyse. Imitã gueteri niko ha'e.
Upémarõ Zébah ha Salmuná he'i Gedeónpe: —Eju nde ore juka. Ñane rembiapokue rehe niko ojekuaa kuimba'épa ñande añetehápe. Gedeón ojuka Zébah ha Salmunápe ha ogueraha imba'erã umi mba'e jegua ikaméllokuéra ajúri osãingóva.
Israel ñemoñare upérõ he'i Gedeónpe: —Epytána nde ore ruvicha ramo, ha nde rire nde ra'y ha upéi nde ra'y ra'yre jey. Umi Madiangua ore jopy vaihágui niko nde eju ore pe'a.
Gedeón katu he'i chupekuéra: —Che térã che ra'y ndoropytamo'ãi pende ruvicha ramo. Tupã pende ruvicha hína.
Upéi Gedeón he'i chupekuéra: —Peteĩ mba'énte ajerurese peẽme. Aipota opavave peme'ẽ chéve peteĩ kuãirũ opa umi mba'e ñorãirõgui pende rupytyva'ekuégui. Umi Israel ñemoñare ipu'akava'ekuére niko Ismael ñemoñare ha opavavete umíva ikuãirũ óro.
Ha he'i hikuái Gedeónpe: —Ndéve ramo rome'ẽta. Ha omyasãi Gedeón upe yvýpe ijahoja ha mayma Israel ñemoñare oity upépe peteĩ kuãirũ.
Ha ombyaty Gedeón amo 19 kílo óro rupi umi kuãirũgui. Umíva apytépe noĩri umi mba'e jegua, namichãi, ao jegua pytã Madiangua ruvicha guasu térã umi mba'e jegua kaméllokuéra ajúri osãingóva.
Opa ko'ã mba'éreve Gedeón ojapo peteĩ efod ha ogueraha omoĩ Ofrápe, upe táva ha'e ouhágui. Upéi Israel hetakuére omboyke Tupãme omomba'évo upe efod, ha oiko chugui ñepysãngaha ramo Gedeón ha hogaguakuérape.
Upéicha Madián guápe ohundi Israel ñemoñarekuéra ha nopu'ãvéi hikuái. Gedeón oikove aja 40 áño pukukue upe tetã pýre oĩ py'a guapy.
Jerubaal, upéva hína Gedeón Joás ra'y, oho opyta oiko hógape.
Heta hembirekógui 70 ita'ýrava'ekue.
Ikuña peteĩ katu oiko Siquémpe. Upéva imemby chugui mitã kuimba'e ha ombohéra Abimélec.
Gedeón omano itujávoma ha oñeñotỹ itúva Joás oñeñotỹ haguépe Ofrápe. Upéva upe táva niko Abiézer ñemoñare mba'éva.
Gedeón omano rire Israel ñemoñare omboyke Tupãme ha oñemotupã hikuái Baal-Berit rehe ha upéva omomba'e.
Hesarái hikuái Tupã ijáragui ha ha'e oguenohẽ hague chupekuéra umi hesekuéra ija'e'ỹva poguýgui ha oikóva umi ijere rupi.
Hesarái avei hikuái Jerubaal rogaguágui, upéva hína Gedeón, ha opa umi mba'eta ha'e ojapova'ekue hesekuéra.
Jerubaal ra'y, Abimélec oho Siquémpe ha he'i isy ha sy tyvýrakuéra ha opa isy géntekuérape kóicha:
—Aipota peporandu opa Siquem guápe kóicha: ‘Mba'épa iporãve vaicha peẽme? Iporãpa pereko pende ári pende ruvicha ramo umi 70 Jerubaal ra'ykuéra, térãpa peteĩ kuimba'énte? Pene mandu'áke che ha'eha hína pene génte ha pende ruguy arekoha.’
Oporandu hikuái Siquem rupi umi mba'e Abimélec he'iva'ekue chupekuéra. Ha ojerepaite hikuái Abimélec rapykuéri. “Ñandéva niko upéva” he'i hikuái.
Ome'ẽ hikuái Abimélecpe 70 pláta pehẽngue Baal-Berit tupaógui. Upéva upe pláta oiporu ombyaty haguã ijehe kuimba'e reko rei atýra oikóva hapykuéri.
Umíva reheve oho Ofrápe, túva rógape ha upépe, peteĩ hendápe ojukapaite hikuái umi 70 Jerubaal ra'ykuérape. Ta'ýra imitãvéva Jotam katu okañy rupi, oikove.
Upéi oñembyatypa Siquem ha Bet-Milogua oñondive. Siquémpe oĩ peteĩ yvyra máta guasu ha ijypýpe peteĩ itapuku oñemoñembo'yva'ekue tupãnguérape upépe oñekuave'ẽ haguã. Upépe oho omoingo haguã Abimélecpe huvicharã hikuái.
Jotam ohendúvo ko'ã mba'e oho ojupi yvyty Guerizim ru'ãme ha hatã osapukái ha he'i: —Peche rendúke peẽ Siquemgua, ha Tupã ta pene rendu avei peẽme:
Oñembyatyva'ekue ndaje raka'e yvyra mátakuéra oiporavóvo ijapytéguikuérape peteĩme huvicharã. He'i ndaje olívo mátape hikuái: Eikóna nde ore ruvicha ramo. Olívo ndaje katu he'i chupekuéra:
Nahániri. Aikórõ pende ruvicha ramo niko umi che águi ndoikomo'ãvéi upe aséite ojeporúva oñemomba'e haguã Tupã ha yvypórakuérape.
He'i ndaje Upémarõ hikuái ígo mátape: Eikóna nde ore ruvicha ramo.
He'i katu ígo chupekuéra: Nahániri. Che aikórõ pende ruvicha ramo ndaikatumo'ãvéima ame'ẽ umi che a he'ẽ ha hetéva.
He'i Upémarõ hikuái parrálpe: Eikóna nde ore ruvicha ramo.
He'i parral chupekuéra: Nahániri. Aikórõ pende ruvicha ramo ahejáta upe che rykue re'ẽte ombopy'a rorýva Tupã ha yvypórape.
He'i Upémarõ yvyra mátakuéra juasy'ýpe: Néipy eiko nde ore ruvicha ramo.
Juasy'y he'i chupekuéra: Che pota ramo añetehápe pende ruvicharã peju peñemo'ã che guýpe. Ndapejuséi ramo katu, osẽta tata che hegui ohapýtava yvyra mátakuéra oĩva Líbano yvytýre.
Ko'ágã che aporandu peẽme. Pejapo porãpa peína pemoĩvo Abimélecpe pende ruvicha ramo? Iporãpa upe pejapóva Jerubaal ha hogagua rehe? Upéichapa pemyengovia chupe opa umi mba'e ha'e ojapova'ekue pende rehe?
Ha'e niko oñorãirõva'ekue pende rehe ha hekove rehe nahakate'ỹiva'ekue oñorãirõvo pende pe'ávo umi Madiangua pende jopy vaihágui.
Peẽ katu pepu'ã che ru rogagua rehe ha pejukapa peteĩ hendápe umi 70 ita'ýrape. Hi'ári, pemoĩ che ru kuñangue membyre Abimélecpe pende ruvicha ramo, pende rehegua hague rehénte ha'e.
Oime ramo opa umi pejapóva Jerubaal ha hogagua rehe oĩ porã, toho porã peẽme Abimélec ndive.
Pene rembiapo ivai ramo katu, tosẽ tata Abimélecgui ha tohundi Siquem ha Bet-Milo guápe. Chuguikuéra avei tosẽ tata ohundíva Abimélecpe.
Jotam okañy ha oho Beérpe. Upépe opyta oiko okyhyjégui tyke'ýra Abimélecgui.
Abimélec oiko rire Israel ruvicha ramo 3 áño rupi,
Tupã ombou Abimélec ha Siquemgua apytépe py'aro. Siquemgua opu'ãmba Abimélec rehe,
ikatu haguãicha upe Jerubaal ra'ykuéra ruguy oñohẽva'ekue ohupyty chupe. Upéicha oñemyengovia haguã chupe hembiapo vaíre, ha umi Siquemgua oipytyvõ haguére Abimélecpe.
Siquemgua omoĩ umi yvyty rehe omangea ha omondapáva opa tapére oikóvape. Ha ko'ã mba'e oñemombe'u Abimélecpe.
Peteĩ jey Ebed ra'y, Gáal ohasa Siquem rupi tyvýrakuéra ndive. Ha umi upepegua ojerepa Gáal rapykuéri, ojeroviágui hese.
Osẽmba hikuái ombyatývo parral'a. Ogueru ojoso ha ojapo hikuái kaguy. Tuicha jekaru ha jeka'u ojapo hikuái itupaokuérape, ha oñepyrũ oñe'ẽ vai Abimélec rehe.
He'i Gáal: —Máva piko aipo Abimélec? Ndaha'éi nga'u piko Jerubaal ra'y? Ha upe hapykuéri oikóva piko ndaha'éi hembiguái Zebul? Ñande Siquemgua piko máva mba'e jaiko haguã hembiguái ramo? Iporãve niko jaiko ramo Siquem mopu'ãhare Hamor po guýpe ha anítei Abimélec po guýpe.
Che po guýpe nga'u peime ra'e. Pya'e amosẽva'erã Abimélecpe águi. Ha'éne chupe: ‘Tereho embyaty nde soldádokuéra ha eju ñañorãirõ.’
Zebul niko mburuvicha Siquémpe. Ohendúvo umi mba'e Gáal he'íva ipochy,
ha kañyháme omondo marandu Abimélecpe oĩva hína Arumápe he'i kóicha: “Ápe Gáal ha tyvýrakuéra omboliga Siquem guápe opu'ãmba haguã nde rehe.
Epu'ã ágã pyhare ha eju nde soldádokuérare ha pekañy ñúme pemangea.
Ágã pyhareve kuarahy osẽ vove eju chupekuéra. Gáal osẽta ndéve ha rejapóta hese rejaposéva.”
Abimélec osẽ pyhare ha ou omoĩ igéntekuéra irundy hendápe Siquem jerére.
Pyharevete Gáal osẽ táva rokẽme omaña haguã oka gotyo. Abimélec ha opa umi hendive ouva'ekue opu'ãmba umi okañyhágui.
Upéva ohechávo Gáal he'i Zebúlpe: —Rehechápa umi oguejýva oúvo amo yvytýre? Zebul katu he'i chupe: —Kuarahy'ãnte niko upe rehecháva ha ha'ete vaicha ndéve génte.
Gáal katu he'i: —Nahániri. Oĩ oúva amo Yvy Puru'ã oje'eha rupi. Ha amo yvyra máta guasuguy rupi, tupãnguérape oñekuave'ẽháme, upe rupi avei ahecha oúva.
Upémarõ Zebul he'i chupe: Nandéipa upe ereva'ekue: ‘Máva piko Abimélec jaiko haguã hembiguái ramo’? Nandéipa upe reapo'iva'ekue chupekuéra? Esẽna ko'ágã eñorãirõ hendivekuéra.
Ha osẽ Gáal Siquemgua ndive oñorãirõvo Abimélec ndive.
Abimélec katu omuña Gaálpe ha heta ojejuka jepe ijapytépekuéra oguahẽ mboyve táva rokẽme.
Abimélec opyta Arumápe ha Zebul omosẽ Gáal ha tyvýrakuérape Siquémgui.
Ko'ẽ rire katu Siquemgua osẽ joa ñúme. Abimélec oikuaávo upéva,
ombyaty igéntekuéra mbohapy hendápe ha okañy hikuái ñúme. Umi okañy Siquemgua ñúme oĩ aja Abimélec ojeity hi'árikuéra.
Upe rire Abimélec ha umi hendive oĩva ojapi oho táva rokẽ gotyo. Umi mokõi aty katu opyta ojuka umi ñúre ojejuhúvape.
Upe ára pukukue oñorãirõ hikuái Siquemgua ndive ha amo ipahápe ho'ávo ipo guýpe, ojuka opa upe ojejuhúvape. Oitypa upe táva ha hendaguépe juky omosarambi.
Migdal-Siquemgua ohendúvo upe Abimélec ojapóva oho okañy hikuái El-Berit tupaópe.
Oje'e Abimélecpe peteĩ hendápe oĩmbaha hikuái.
Upémarõ hácha ipópe oho yvyty Salmónpe opa igéntekuéra reheve. Oikytĩ peteĩ yvyra rakã, ohupi ijati'ýre ha he'i umi hendive oĩvape: ‘Ko che ajapoháicha, pya'e peẽ pejapo’.
Opavave oikytĩ peteĩ yvyra rakã ha oho heseve Abimélec rapykuéri. Ombyaty rire hikuái umi yvyra rakã upe tupaóre, omboja hese tata ha upéicha ojukapaite hikuái umi Migdal-Siquem guápe, amo 1.000 rupi kuimba'e ha kuña.
Abimélec upéi oho omongora ha ohundi táva hérava Tebés.
Upe táva mbytépe oĩ peteĩ óga yvate. Karai ha kuñakuéra Tebesgua oho oikepa upépe. Omboty hyepy guio upe okẽ ha ojupi hikuái upe ijyvatevehápe.
Oho chupekuéra Abimélec ha oñemboja upe okẽre omboja haguã hese tata.
Upévo peteĩ kuña oity hi'ári peteĩ angu'a ita guigua. Ho'a Abimélec akã rehe ha oñakã joka chupe.
Abimélec pya'e ohenói hembiguáipe ha he'i chupe: —Enohẽ nde kyse ha che juka, ani ágã oje'etei che rehe ‘Kuña ojuka chupe’. Oikutu chupe Upémarõ hembiguái ha ojuka.
Israel ñemoñare ohechávo Abimélec omanomaha, maymáva ohopa hógape.
Upéicha Tupã omyengoviava'ekue Abimélecpe upe mba'e ha'e ojapova'ekue túva rehe ojukávo umi 70 tyvýra ha tyke'ýrakuéra.
Tupã avei omyengovia umi Siquem guápe umi mba'e vai ha'ekuéra ojapova'ekue. Ha upéicha ojehu umi mba'e Jerubaal ra'y, Jotam he'iva'ekue oikotaha.
Abimélec rire opu'ãva'ekue Tolá oipe'a haguã Israélpe upe ojejopy vaihágui. Tolá niko Puvá ra'y, Dodó remineno. Tolá Isacarguava'ekue ha oiko Samírpe, Efraín yvytýre.
Omyakã Israélpe 23 áño aja, ha omano rire oñeñotỹ Samírpe.
Hapykuéri opu'ã Jaír, Galaad guáva. Ha'e 23 áño omyakã Israélpe.
Jaír 30 ita'ýrava'ekue ha ãva oikómiva hymba vúrrokuéra ári. Oguerekova'ekue avei hikuái 30 táva imba'éva. Ko'agãite peve umíva ojekuaáva Jaír távakuéra ramo. Ko'ãva oĩ hína Galaad yvýpe.
Omanóvo Jaír oñeñotỹ Gamónpe.
Israel hembiapo vai jey Tupã renondépe. Omomba'e hikuái umi Baal ha Astarté ra'ãnga. Omomba'e avei umi Siria, Sidón, Moab, Amón ha filistéokuéra tupãnguéra ha upéicha omboyke Tupãme.
Ha ipochy Tupã Israel ñemoñare ndive. Oheja chupekuéra ho'a filistéo ha Amongua pópe.
Ha umi Amongua ojopy hatã ha omyangekói Israel ñemoñarépe oikóva Jordán ysyry mboypýri amorréo yvýpe, Galaádpe, 18 áño aja.
Umi Amongua ou ohasa Jordán ysyry mboypýri oñorãirõ haguã Judá, Benjamín ha Efraín ñemoñare ndive; ha vaípe ojecha Israel ñemoñare.
Upémarõ Israel ñemoñare osapukái asy Tupãme ha he'i: —Tupã ore Jára, rojapo niko ivaíva ne renondépe. Ndéve romboyke ha roiko romomba'e tupãnguéra.
Tupã he'i chupekuéra: —Peẽ niko pe'ava'ekue Egipto, amorréo, Amón, filistéo,
Sidón, Amalec ha Madiangua po guýpe. Pesapukái asyva'ekue chéve ha che poguenohẽva'ekue pejejopy vaihágui.
Upéicha ajapo ramo jepe pende rehe, ko'ágã peẽ che mboyke ha peiko tupã gua'u pemomba'e. Upévare che ndaponohẽmo'ãi pejejopy vaihágui.
Tapeho pejerure umi pene tupãnguéra peiporavova'ekuépe ta pene renohẽ pejejopy vaihágui.
Israel ñemoñare katu he'i Tupãme: —Ore rembiapo vai niko ne renondépe. Ejapo ore rehe rejaposeháicha. Peteĩ mba'énte rojerure ndéve, ore pe'a haguã ko rojejopy vaihágui.
Omombopa hikuái tupãnguéra ra'ãnga oguerekóva ha omomba'e Tupãme. Oipy'apy Tupãme Israel ñemoñare jehasa asy.
Amongua oñembyaty oñorãirõ haguãicha ha oñemohenda Galaad yvýpe. Israel ñemoñare avei oñembyaty ha oñemohenda Mispápe.
Maymáva Galaadgua oguahẽ peteĩ ñe'ẽme he'ívo: “Upe tenonde ohóva oñorãirõ haguã Amongua ndive, upéva águive ñane myakãta”.
Jefté peteĩ kuimba'e py'a guasu Galaad guáva. Túva hérava'ekue Galaad, isy katu peteĩ kuña reko vaiva'ekue.
Galaad rembireko tee niko imembyva'ekue avei chugui, ha ko'ãva okakuaapa rire, omosẽ Jefté hógakuéragui he'ívo chupe: “Ndéve nanderupytymo'ãi mba'eve umi ore ru mba'évagui. Nde niko ambue kuña memby”.
Ha osẽ oho Jefté. Oheja ipehẽnguekuérape ha oho oiko táva hérava Tóbpe. Ha ombyaty ijerére kuimba'e reko vai atýra, ha ko'ãva ndive osẽva jepi upe rupi.
Ha ára ohasa rire ou Amongua oñorãirõ haguã Israel ñemoñare ndive.
Upémarõ karaikuéra Galaadgua oho Tóbpe Jefté rendápe, chupe ogueru jeývo.
He'i Jeftépe hikuái: —Reju ramo ore ndive, nde ore myakãta ñorãirõme Amongua ndive.
Ha he'i chupekuéra Jefté: —Peẽ piko nachemosẽiva'ekue che ru rógagui ndapeikuaaséigui che hegui mba'eve? Ko'ágã katu pejejopy vai ha peju che rendápe.
Umi karaikuéra Galaadgua he'i chupe: —Upévare voi katu niko roju ne rendápe reho jey haguãicha ore ndive. Roipota reho ore ndive ñañorãirõ haguã Amongua ndive. Nde upe ore myakãtava.
Jefté upémarõ he'i chupekuéra: —Peẽ che reraha ramo ñañorãirõ haguã Amongua ndive, ha Tupã omoĩ ramo chupekuéra ñande pópe: Chétapa pende ruvicha upe rire?
Ha umi karaikuéra he'i Jeftépe: —Tupã rérare ro'e ndéve upeichataha.
Ha oho Jefté karaikuéra Galaadgua ndive, ha omoĩ chupe hikuái huvicha ramo. Ha Mispápe Tupã renondépe Jefté ohenduka jey chupekuéra umi mba'e karaikuérape he'iva'ekue.
Jefté omondo oporanduka Amón ruvichápe kóicha: —Mba'e piko che areko ne ndive ajeve reju reñorãirõ ore ndive?
Amón ruvicha he'ika Jeftépe: —Peẽ Israel ñemoñare pesẽ ramo guare Egíptogui niko peipe'ava'ekue ore hegui upe ore yvy oĩva Arnón ha Jaboc ysyry mbytépe. Peme'ẽ porã jeýnte chéve upe yvy.
Ha Jefté he'ika jey Amón ruvichápe kóicha:
“Kóicha he'i Jefté: ‘Ore ndoroipe'áiva'ekue Amón térã Moábgui yvy.
Ore Israel ñemoñare rosẽ ramo guare Egíptogui niko yvy ojeiko'ỹha rupi roikova'ekue. Rohasa rire Mar Rojo roguahẽ peteĩ hendápe hérava Cadés.
Upégui Israel ñemoñare oporandukava'ekue Edom ruvichápe oheja haguã chupekuéra ohasa ijyvy rupi. Edom ruvicha katu ndoikuaaséiva'ekue mba'eve. Upémarõ oñeporandukava'ekue avei Moab ruvichápe. Ha'e avei ndoikuaaséiva'ekue mba'eve. Upévare Israel ñemoñare opytava'ekue Cadéspe.
Upégui rojapiva'ekue roho yvy ojeiko'ỹha rupi rojere haguãicha Edom ha Moab yvýre. Ha rojerévo Moab yvýre roju kuarahy resẽ guio ropyta Arnón ysyry rembe'ýre ha ndoroikéiva'ekue Moab yvýpe. Upéva opyta hína Arnón ysyry mboypýri.
Oporandukava'ekue avei Israel ñemoñare amorréokuéra ruvicha Sehónpe oheja haguã chupekuéra ohasa ijyvy rupi ikatu haguãicha Israel ñemoñare oguahẽ hendarãme.
Sihón katu ndojeroviapáigui ore rehe, ndaorerejáiva'ekue rohasa ijyvy rupi. Ha ombyaty igéntekuéra ha oho oñemohenda Gaházape. Upégui ou oréve hikuái.
Tupã, Israel Jára katu oity Sihón ha opa igéntekuérape ore pópe. Israel ñemoñare ohundi chupekuéra ha oñemomba'e umi amorréo upépe oikóva yvýre.
Upéicha roñemomba'eva'ekue amorréo yvy oĩva Arnón ha Jaboc ysyry mbytépe, ha upe yvy ojeiko'ỹha guive Jordán ysyry peve.
Upéicha Tupã oipe'ava'ekue amorréokuéragui ijyvy ha ome'ẽ hetã Israélpe. Ha piko nde reju reñemomba'ese hese ko'ágã?
Umi mba'e ne tupã Quemós ome'ẽva ndéve, umíva niko ne mba'e tee hína. Upéicha avei opa mba'e Tupã oipe'áva ambuégui ha ome'ẽ oréve, umíva ore mba'e tee.
Nde piko reimo'ã ne mbareteve Sipor ra'y, Balac Moab ruvicha guasúgui? Ha'e niko nosẽi Israel ñemoñare ndive oñorãirõ haguã yvýre.
Ojapóma 300 áño ore Israel ñemoñare roiko hague Hesbón ha Aroérpe ha távakuéra oĩva Arnón ysyry pukukue. Mba'ére piko ymáma napeñeha'ãi peñemomba'e jey upe yvýre?
Che ndajapói nde rehe mba'eve ivaíva. Nde katu ne rembiapo vai resẽgui reñorãirõ haguã che ndive. Tupã omoĩva hendápe opa mba'e, tomohenda ko ñe'ẽ joavy jaikuaa haguã Israel ñemoñare térã Amonguápa upe ojavýva.’”
Amón ruvicha guasu katu ndoikuaaséi mba'eve umi mba'e Jefté he'ívagui.
Tupã pu'aka katu omyenyhẽ Jeftépe. Ojapi oho Galaad ha Manasés yvy rupi. Upégui oho Mispá gotyo oĩva Galaad yvýpe oike haguã Amón retãme.
Jefté he'i Tupãme: —Amongua reity ramo che pópe,
ndéve aikuave'ẽ ha ahapýta upe osẽva che rógagui che ruguãtĩ ñorãirõhágui aguahẽvo.
Jefté oho oñorãirõ umi Amongua ndive ha Tupã oity chupekuéra Jefté pópe.
Sarambi ojapo chuguikuéra Jefté ha 20 táva ho'a ipo guýpe oĩva táva Aroer guive táva Minit ha Abel-Queramim peve. Upe guive Amongua opyta Israel ñemoñare po guýpe.
Jefté ojevy hógape Mispápe. Ha oguahẽvo ohóvo tajýra peteĩete osẽ ha'eño túva ruguãtĩvo opurahéi ha jerokyhápe.
Ohechávo tajýrape, Jefté omondoro ijao ohechaukávo ipy'a rasy ha he'i chupe: —Há, che rajy. Peichaite peve piko che mbopy'a rasy. Ndéta piko upe che reja vaietétava? Tupãme niko ame'ẽ che ñe'ẽ ha ajapo manteva'erã niko upe chupe ha'e haguéicha.
He'i chupe tajýra: —Che ru, oime rire reme'ẽ ra'e ne ñe'ẽ Tupãme ha ere ra'e chupe péicha rejapotaha che rehe, ejapo upéicha. Tupã niko ojapo upe ha'e he'iva'ekue ohejávo ndéve rehundi Amongua, umi nde rayhu'ỹvape.
Peteĩ mba'énte aipota reheja chéve ajapo. Ndaikatumo'ãigui che memby che irũ kuñakuéra ndive ahase umi yvytýre añembyasy mokõi mése rupi.
Jefté oheja tajýrape oho. Ha upe kuñataĩ hasẽ oikóvo umi yvytýre omanóta haguére omenda mboyve.
Umi mokõi mése ohasa rire upe kuñataĩ ojevy hógape ha Jefté ojapo upe Tupãme he'i haguéicha. Ko kuñataĩ noñeno jepéi kuimba'e ndive.
Upe guive, kuñataĩnguéra Israel ñemoñare osẽva jepi áño ha áño ha irundy ára pukukue hasẽ ha oguerombyasy Jefté rajy.
Oñembyaty maymáva Efraín ñemoñare ha ohasa hikuái Jordán ysyry mboypýri. Oguahẽ Jefté rendápe ha he'i chupe hikuái: —Mba'ére piko reho reñorãirõ Amongua ndive ha naorerenói oréve roho haguã ne ndive? Rombojáta tata nde rógare nde reheve ipype.
Jefté he'i chupekuéra: —Che ha retãgua tuicha rojoavy umi Amongua ndive. Pohenoikava'ekue ore pytyvõ haguã ha peẽ katu ndapejúi ore pytyvõ.
Ndapejúima ramo, Cheté añemoĩ tenondete ha roho umi Amón ñemoñarépe ha Tupã oity chupekuéra che pópe. Mba'ére piko ko'ágã peju peñorãirõse che ndive?
Upémarõ Jefté ombyatypaite Galaadgua ha oho ojeity Efraín ñemoñare ári. Sarambi ojapo chuguikuéra. Umi Efraín ñemoñare oñembohory Galaadgua rehe he'ívo hesekuéra: “Peẽ Galaadgua niko napendejáigui ore apytépe pesẽva'ekue peho, upévare peiko Efraín ha Manasesgua apytépe”.
Galaadgua oñemoĩ Jordán ysyry ojehasaha rupi, ha oguahẽvo Efraín ñemoñare ha ojerure ohasa haguã, Galaadguakuéra oporandu chupe: “Ndéiko Efraín ñemoñare”?
He'i ramo ndaha'eiha, he'i chupe: “Eremi ‘shibolet’”. Ha umi Efraín ñemoñare he'i ‘sibolet’ nosẽigui chupekuéra ‘shibolet’. Ha opa upéicha he'ívape upepete oñakã'o hikuái. Jordán ysyry rembe'ýpe 42.000 omano upéicha.
Jefté omyakã Israel ñemoñarépe 6 áño. Omano rire oñeñotỹ Mispápe oĩva Galaádpe, upépe guáva ha'e.
Jefté rire omyakã Israel ñemoñarépe Ibzán, Belengua.
Ibzán 30 ita'ýra ha 30 itajýrava'ekue. Tajýrakuéra omomenda kuimba'e ambue tetãgua rehe ha ogueru ambue tetãgui 30 kuña ta'ýrakuéra rembirekorã. Ibzán omyakã Israel ñemoñarépe 7 áño.
Omano Ibzán ha oñeñotỹ Belénpe.
Upéi Elón omyakã Israel ñemoñarépe 10 áño. Ha'e niko Zabulón ñemoñarekuérava.
Omano Elón ha oñotỹ chupe hikuái táva Ajalónpe oĩva Zabulón ñemoñare yvýpe.
Hapykuéri omyakã Israel ñemoñarépe Abdón Hilel ra'y, oikóva táva Piratónpe.
Abdón 40 ita'ýrava'ekue ha ko'ãva 30 ita'ýra jey. Opavavete oiko hymba vúrro ári. Abdón omyakã Israel ñemoñarépe 8 áño.
Omano Abdón Hilel ra'y, upe Piratongua. Oñeñotỹ Piratónpe, umi yvytýre hérava Amalec oĩva Efraín yvýpe.
Israel ñemoñare hembiapo vai jey Tupã renondépe. Tupã oity chupekuéra filistéokuéra pópe, ha 40 áño aja oiko ipo guýpe.
Táva Sorápe oikova'ekue peteĩ kuimba'e hérava Manoa. Ha'e Dan ñemoñarekuérava. Hembireko ndaikatúi imemby.
Ko kuñakaraípe ojehechauka Tupã remimbou ha he'i chupe: —Ndaikatúiva ne memby nanemembýiri. Ko'ágã katu nde rye guasu ha ne membýta peteĩ mitã kuimba'e.
Anivétei re'u kaguy térã oimeraẽ mba'e ne monga'úva ha anítei re'u mba'eve ipotĩ'ỹva.
Ko mitã akã rague nereikytĩmo'ãi. Ha'e oñemboyke Tupãme guarã oikove ypy mboyve guive. Ha'e oguenohẽ ñepyrũta Israel ñemoñarépe filistéokuéra po guýgui.
Oho upe kuñakarai he'i iménape: “Oñemboja che rendápe peteĩ kuimba'e ha'ete vaicha chéve Tupã remimbou. Tuicha che mondýi ha na porandu jepéi chupe moõguipa ou. Ha'e avei nde'íri chéve mba'éichapa héra.
Ha he'i chéve che rye guasutaha ha che membytaha peteĩ mitã kuimba'e. Ha upévagui ko'ágã guive nda'u véimava'erã kaguy térã oimeraẽ mba'e che monga'úva ha nda'úiva'erã mba'eve ipotĩ'ỹva. He'i chéve che memby Tupãme guarã oñemboykeha oikove ypy mboyve guive”.
Manoa oñembo'e Tupãme ha he'i chupe: “Ajerure ndéve rembou jey haguã ore rendápe upe kuimba'e ikatu haguãicha he'i oréve mba'épa rojapova'erã upe mitã oútavagui”.
Ha Manoa ojerure haguéicha chupe, Tupã ojapo. Tupã remimbou oñemboja upe kuña rendápe ha'eño oĩ jave hína kokuépe.
Ha pya'e oho iména rendápe ha he'i chupe: —Ou jeýma che rendápe upe karai akokuehe ouva'ekue.
Ha pya'e opu'ã oho hembireko ndive upe karai oĩháme. Oguahẽvo oporandu chupe: —Nde piko upe akokuehe reñe'ẽva'ekue che rembireko ndive? Ha he'i chupe upe kuimba'e: —Che hína upéva.
Manoa oporandu chupe: —Ágã ojehu vove umi mba'e ereva'ekue: piko mba'éicha romongakuaava'erã upe mitã ha mba'éicha ha'e oikova'erã?
Tupã remimbou he'i chupe: —Tojapo umi mba'e ne rembirekópe ha'eva'ekue.
Anítei to'u kaguy térã oimeraẽ mba'e oporomonga'úva ha anítei ho'u mba'eve ipotĩ'ỹva. Tojapóke che ha'e hagueichaite ne rembirekópe.
Upévo Manoa he'i upe kuimba'épe: —Epyta ápe ha tambichy ndéve peteĩ kavara ra'y.
Tupã remimbou katu he'i chupe: —Apyta ramo jepe ndaikatumo'ãi ha'u upe rejapótava chéve. Tupãme katu ikatu rehapy ha reikuave'ẽ. Manoa ndoikuaái upe kuimba'e tupã remimbouha.
Ha he'i Manoa Tupã remimboúpe: —Ejekuaaukána oréve. Upéicharõ ágã ojehu vove ko'ã mba'e nde eréva oréve, ore mandu'áta nde rehe.
Tupã remimbou katu he'i chupe: —Maerã piko reikuaase mávapa che? Che réra niko mba'e guasuete ojekuaa'ỹva.
Manoa omoĩ upe kavara ra'y ha mba'e kuave'ẽ kógagui guáva peteĩ ita ári ha upépe ohapy oikuave'ẽvo Tupãme. Upévo Tupã ojapo Manoa ha hembireko rovake peteĩ mba'e ojehecha'ỹva.
Upe tata ojepotávo ha hendývo yvate gotyo, Tupã remimbou ojehe'a vaicha upe tata rendýre ha oho yvága gotyo. Ha'ekuéra ohechávo ko'ã mba'e oñesũ ha omboja isyva yvýre.
Upéi Tupã remimbou ndojehechaukavéi Manoa térã hembirekópe. Upéva rupi Manoa ohecha kuaa upe kuimba'e Tupã remimbou hague.
Ha he'i hembirekópe: —Ñamanóta niko ñande, jahechágui Tupãme.
Hembireko katu he'i chupe: —Oipota rire ñamano niko, umi ñane kuave'ẽmby naiporãiva'erã mo'ã chupe, ndojehechaukáiva'erã mo'ã ñandéve ha ndoikuaaukáiva'erã mo'ã ñandéve umi mba'e ñahenduva'ekue.
Imemby upe kuña ha ombohéra upe mitã kuimba'e Sansón. Upe mitã okakuaa ha Tupã ohovasa chupe.
Tupã pu'aka oñeñanduka ñepyrũ hete pýpe oiko aja Dan ñemoñarekuéra apytépe táva Sorá ha Estaol jerére.
Peteĩ jey Sansón oho táva Timnat ha upépe hesaho peteĩ kuña filistéokuéravare.
Ojevývo hógape he'i túvakuérape: —Ajuhu peteĩ kuña Timnátpe filistéokuérava. Aipota upéva pehecha chéve che rembirekorã.
Túva ha sy katu he'i chupe: —Ndaipóri piko ñane reheguakuéra apytépe kuña ajeve reipota filistéokuérava ne rembirekorã? Umíva niko ndojeroviái Tupã rehe. Sansón katu he'i chupekuéra: —Upéva upe kuñánte aipota che rembirekorã, ha aipota upéva pehecha chéve.
Túva ha sy ndoikuaái ko'ã mba'e upéicha ojehuha Tupã upéicha oipotágui. Umíva umi árape niko Israel ñemoñare oĩ filistéokuéra po guýpe, ha Tupã oheka mba'éichapa oñorãirõvo hendivekuéra.
Upéi oho Sansón, túva ha sy ndive Timnátpe. Oguahẽvo parralty oĩva upe táva jerére, upégui osẽ okororõ chupe peteĩ león ra'y rusu.
Tupã pu'aka omombarete Sansónpe. Ha ipo nandípe ojuka upe león ra'y rusu kavara ra'y ojuka ramo guáicha. Túva ha sýpe katu mba'evete nde'íri.
Oguahẽ upe kuña iñakã vaívare rógape ha oñe'ẽ chupe.
Ndaaréiete rire, oúvoma omenda haguãicha upe kuñáre, opia upe tapégui ohecha jey haguã upe león re'õngue ohejava'ekue. Ojuhu káva ojaitypo hague hyepýpe ha ijeiraha.
Oguenohẽ ipópe ha ho'u ohóvo tapére. Ohupytývo túvakuérape, ome'ẽ avei chupekuéra ha umíva ho'u avei. Sansón nomombe'úi chupekuéra oguenohẽ hague upe león re'õngue retepýgui.
Túva oho oguahẽ upe kuña rógape. Sansón ojapo peteĩ karu guasu, ojapoháicha mitã rusukuéra umíva umi árape.
Filistéokuéra ohechávo upéva, omondo hikuái 30 mitã rusu oĩ haguã hendive.
Ko'ãvape Sansón he'i: —Areko peteĩ mba'e aporanduséva peẽme jahecha peikuaápa. Ágã 7 ára haguépe, ko karu guasu opa vove, peje ramo chéve mba'épa hína upe aporandúva peẽme ame'ẽta peẽme peteĩ-teĩ pende ahojarã ha pende ao areterã.
Ndapeikuaái ramo katu peẽ peme'ẽta chéve peteĩ-teĩ che ahoja ha che aorã. He'i chupe hikuái: —Eporandu katu oréve. Rojapysaka hína nde rehe.
He'i chupekuéra Sansón: Hapicha ro'o ho'úvagui osẽ ja'úva ha imbaretévagui osẽ he'ẽva. Mbohapy ára ohasa rire ndoikuaái gueteri hikuái upe Sansón oporandúva chupekuéra.
Upe irundy arahápe katu he'i Sansón rembirekópe hikuái: —Ere ne ménape te'i oréve mba'épa hína upe oporanduva'ekue oréve. Cháke nereporandúi ramo, rombojáta tata nde ru rógare pende reheve ipype. Taiko ore gueru ápe peipe'apa haguã ore hegui roguerekomíva?
Sansón rembireko oho iména rendápe ha tasẽme he'i chupe: —Nde niko ndacherayhúi ajeve ndeeréi chéve mba'épa upe reporanduva'ekue umi che retã guápe. He'i chupe iména: —Che ru ha che sýpe namombe'úi, ha piko ndéve amombe'úta?
Upe kuña katu hasẽ iménape upe karu guasu aja pukukue. Upe 7 arahápe katu, omongueráiguima chupe, omombe'u hembirekópe ha kóva oho omombe'u hetã guápe.
Upe 7 arahápe kuarahy oike mboyve oñemboja Sansón rendápe umi filistéokuéra ha he'i chupe: —Mba'épa oĩ he'ẽvéva eíragui, ha mba'épa imbareteve leóngui? Ha he'i chupekuéra Sansón: —Ndapejetypekái rire che kokuépe, ndapeikuaáiva'erã mo'ã upe aporandúva peẽme.
Ha Tupã pu'aka omombarete Sansónpe, ha osẽ oho Ascalónpe ha ojuka 30 kuimba'e upépe guápe. Ha umi ojukava'ekuégui oipe'a ijao ha ogueraha ome'ẽ umi oikuaava'ekuépe imba'e porandu. Pochýpe osẽ upégui ha oho túva rógape.
Upe kuña katu oñeme'ẽ Sansón irũ peteĩme hembirekorã.
Ára ohasa rire ha oguahẽvo kóga ñemono'õha ára kokuégui, Sansón oho ohechávo hembirekópe. Ogueraha peteĩ kavara ra'y ha ohokuévo he'i ijupe: “Aháta aĩ che rembireko ndive ikotýpe”. Upe kuña ru katu ndohejái chupe oike tajýra rendápe.
He'i Sansónpe: —Che niko aimo'ã ndereipota véima upévare ame'ẽ ne irũ peteĩme hembirekorã. Oime ikypy'y iporãitevéva chugui, eraha upéva ne rembirekorã.
Ha he'i chupe Sansón: —Ko'ágã ajahéi ramo filistéokuéra ndaikatúi aveve he'i che rehe ajapo reiha.
Oho Sansón oity ñuhãme 30 aguara'i, ha mokõi-mokõi oñapytĩ ojuehe huguáigui ha umívare oñapytĩ kapi'i piru ipo renyhẽ.
Upéi ombojepota tata pe kapi'íre ha opoi umi aguara filistéokuéra kokuére. Upéicha ohapypaite chuguikuéra ikógakuéra oñemono'õmava'ekue ha umi oñembo'ýva hína kokuépe. Upe tata katu ojepyso ha ohupyty umi parral ha olivoty.
Filistéokuéra oporandu máva rembiapokuépa upéva. Oje'e chupekuéra Sansón hague. Upéicha ojapo peteĩ kuimba'e Timnatgua oipe'a haguére chugui hembireko ha ome'ẽ haguére Sansón irũme hembirekorã. Ha oho umi filistéokuéra ohapy upe kuña ha hóga guápe.
Sansón he'i chupekuéra: —Che amyengoviáta peẽme kóicha pejapo haguére che rehe.
Ha ojeity hi'árikuéra. Hetápe oinupã ha yvýre oheja. Upéi oho oiko peteĩ ita kuápe Etam héravape.
Filistéokuéra ou oñemohenda Judápe, ha upéi oho ojeity táva Lehi hérava ári.
Judá ñemoñare he'i chupekuéra: —Mba'ére piko peju peñorãirõ ore ndive? Ha'ekuéra he'i: —Roju roguerahávo Sansónpe rojapo haguã hese ha'e ojapo haguéicha ore rehe.
Ha oho Sansón rendápe 3.000 kuimba'e Judá ñemoñare ha he'i chupe hikuái: —Reikuaa porã niko ko'ã filistéokuéra imbareteveha ore hegui. Mba'e piko ko rejapóva ore rehe? Sansón katu he'i chupekuéra: —Ha'ekuéra ojapo haguéicha che rehe, upéichante avei che ajapo hesekuéra.
Ha he'i chupe hikuái: —Nde píari roju. Ore ndéve rogueraháta ha rome'ẽ umi filistéokuérape. Upévo Sansón he'i chupekuéra: —Peje chéve peẽ ndapechejukamo'ãiha.
He'i chupe hikuái: —Roguerahátante ha rome'ẽ filistéokuérape. Ore ndorojukamo'ãi ndéve. Oipokua chupe hikuái mokõi tymasã pyahúpe. Upéi oguenohẽ ha ogueraha upe ita kuágui chupe.
Oguahẽvo hikuái táva Lehípe, sapukáipe osẽ umi filistéokuéra ohuguãitĩ chupekuéra. Tupã pu'aka katu omombarete Sansónpe ha inimbo okái ramo guáicha omondoho umi tymasã ipyapýre oĩva.
Ohecha upe rupi vúrro omano ramóva rañykãngue peteĩ, ipojái hese ha upéva ipópe, ojuka 1.000 filistéo.
Ha he'i: Vúrro rañykãnguépe, te'õngue takurúicha mokõi hendápe ambyaty. Vúrro rañykãnguépe, 1.000 kuimba'épe ajuka.
Upéi omombo upe vúrro rañykã. Ko'ã mba'e ojehu haguépe upéi opyta héra Ramat-Lehi he'iséva Cérro Tañykã.
Upéi oñandu ijyuhéieterei ha he'i Tupãme: —Nde rehe rupi aénte niko ko'ã mba'e che ajapo. Ani che reja amano yuhéigui ko'ã filistéo reko ky'a pópe.
Lehípe oĩ itakua ha upégui Tupã oguenohẽ y. Sansón hoy'u rire ikyre'ỹ ha imbarete jey. Upévare upe yvu oĩva upépe héra En-Hacoré he'iséva “Oñembo'éva yvu”.
Sansón omyakã Israel ñemoñarépe 20 áño pukukue. Umíva umi árape upe yvy oĩmiva filistéokuéra po guýpe.
Peteĩ jey Sansón oho Gázape ha upépe ojuhu peteĩ kuña reko vai. Ha opyta oñeno hendive upe pyhare.
Gazagua oikuaávo Sansón oĩha upépe, omongora hikuái upe ha'e oĩha. Ha upe ára pukukue omangea hese hikuái jahecha nosẽipa upe táva rokẽ rupi. Pyharévo oho hikuái hógape; he'i hikuái ojupe: “Ágã ko'ẽ vove jajukáta”.
Sansón katu opáy pyharepyte. Opu'ã ha oho ohekýi upe táva rokẽ horkõ reheve, ohupi ijati'ýre ha ogueraha oheja yvyty ru'ãme oĩva Hebrón rovái.
Ko'ã mba'e ojehu rire, Sansón iñakã vai peteĩ kuñáre hérava Dalila. Dalila oikóva ñu Sorec héravape.
Filistéo ruvichakuéra ou hendápe ha he'i chupe: —Roikuaase mba'éichapa ikatu ore pu'aka Sansón rehe, roipokua ha roipykua haguã. Ejapo chupe oimeraẽ mba'e ha tomombe'u ndéve mba'éicha rupípa peichaite imbarete. Upéicharõ ore peteĩ-teĩ rome'ẽta ndéve 100 kílo pláta.
He'i Dalila Sansónpe: —Emombe'u chéve mba'épa upe ne mombaretetéva. Mba'e ajapova'erã che pu'aka haguã nde rehe?
Sansón he'i chupe: —Che jokua ramo 7 hu'y sã ipyahu ha ikã'ỹvape gueteri che kangýta oimeraẽva kuimba'éicha.
Umi filistéo ruvicha oguerahauka chupe 7 hu'y sã ipyahu ha ikã'ỹva gueteri, ha umívape Dalila ojokua Sansónpe.
Dalila omoingéma voi kañyháme filistéokuéra ikotýpe. Ha osapukái Sansónpe ha he'i: —Sansón, cháke filistéokuéra ou ndéve. Sansón omondoho umi tukumbo inimbo rehe tata ñamboja ramo guáicha. Ha filistéokuéra opyta jey oikuaa'ỹ rehe mba'épa upe Sansónpe omombaretéva.
Dalila he'i Sansónpe: —Eñembohory niko che rehe ha che mbotavy, nde japu chéve. Emombe'upy chéve mba'eichaitépa ikatu rojokua.
He'i chupe Sansón: —Che jokua ramo pióla pyahu ojeporu'ỹvape gueteri, upéicha ramo che kangýta oimeraẽva kuimba'éicha.
Ha ojokua chupe Dalila pióla pyahúpe. Ha upéi he'i jey chupe: —Sansón, cháke filistéokuéra ou ndéve. Oĩ jeýma filistéokuéra kañyháme upe kotýpe. Sansón katu omondohopa umi pióla inimbóicha.
Dalila he'i Sansónpe: —Reñembohory gueteri niko che rehe reikóvo. Che mbotavy jeýma. Emombe'u chéve mba'eichaitépa ikatu rojokua. Upémarõ Sansón he'i chupe kóicha: —Rejapo ramo 7 trénsa che akã raguégui ha poyvi apytépe reipoka ha reñapytĩ ramo peteĩ yvyra yvýre ojekutúvare, upéicharõ oimeraẽ vaicha che kangýta.
Dalila omonge Sansónpe, oipoka iñakã rague poyvíre ha oñapytĩ peteĩ yvyráre yvýre ojekutúvare. Ha he'i chupe: —Sansón, cháke filistéokuéra ou ndéve. Opáy opu'ã, ha opu'ãnguévo ohekýi upe yvyra yvýre ojekutúva.
Ha he'i chupe upe kuña: —Mba'éicha piko ere chéve che rayhuha ha upéi katu nde japu chéve Hetáma che mbotavy ha ndeeréi gueteri chéve mba'épa upe ne mombaretéva.
Ha manterei oporandu chupe. Hapykuéri niko oiko ha oporandu jey-jey chupe ha amo ipahápe omonguerairóma Sansónpe.
Upémarõ omombe'u Dalílape. He'i chupe: —Ko'agãite peve niko che akã rague noñekytĩvai. Che añeme'ẽva'ekue Tupãme. Chupe guarã añemboykeva'ekue che sy ryepýgui asẽ mboyve guive. Che akã rague oñekytĩ ramo, nachembarete mo'ãvéima ha oimeraẽ vaicha che kangýta.
Ohecha kuaávo Dalila añeteha upe Sansón he'íva chupe, he'ika umi filistéokuéra ruvichápe: —Peju katu ko'ágã. Sansón omombe'úma chéve mba'épa upe omombaretéva chupe. Ha ou umi filistéo ruvicha Dalila pláta ipópe.
Dalila omonge Sansónpe hapypa'ũme ha ohenói peteĩme ou haguã oikytĩ chugui umi 7 iñakãrague iñopẽ mbyre oguerekóva. Ha upéichape ikangy ohóvo.
Dalila osapukái chupe: —Sansón, cháke filistéokuéra ou ndéve. Opáy Sansón ha oimo'ã jepi guáicha osẽ porãta. Ndoikuaái ha'e Tupã ohejáma hague chupe.
Upépe umi filistéokuéra oko'i hese, ohesa'o ha ogueraha itávakuéra, Gázape. Upépe ojokua chupe kadéna vrónsepe ha ita avati mongu'iha ombyapajereika chupe hikuái cárcelpe.
Iñakã rague katu oñepyrũ jey ipuku.
Filistéokuéra ruvicha oñembyaty okaru ha ovy'a haguã oñondive ha imba'e kuave'ẽ omoguahẽ haguã itupã Dagónpe. Opurahéi hikuái: Ñande tupã niko omoĩ ñande pópe, upe kuimba'e ñande rayhu'ỹva, Sansónpe.
Ohechávo chupe hikuái maymáva omomba'e itupãme he'ívo: Ñane tupã Dagón omoĩ ñande pópe, Sansón, upe ñande rayhu'ỹvape. Ohundímiva ñande kokuekuéra, ha ojukámiva ñande pehẽnguekuéra.
Tuicha ovy'a hikuái, ha he'i: —Peru Sansónpe ta ñane mbovy'a. Oguenohẽ ha ogueru chupe cárcelgui ha oñepyrũ oñembohory hese hikuái. Upéi omoñembo'y chupe mokõi horkõ pa'ũme.
Oĩ Sansón ndive peteĩ mitã kuimba'e ipógui oisãmbyhýva chupe. He'i chupe Sansón: —Emoĩ che po ko óga horkõ rehe, tajekomi hese.
Filistéokuéra ruvicha niko oĩ upe tupaópe, henyhẽtéva. Upe óga ári oĩ jey amo 3.000 rupi omañáva mba'éichapa oñemboharái hikuái Sansón rehe.
Sansón oñembo'e Tupãme he'ívo: “Tupã che Jára, ne mandu'áke che rehe ko'ágã ha che mombarete jey tamyengovia ko'ã filistéokuérape che resa'o haguére hikuái.”
Upéi Sansón oipyso ipo opoko peve umi mokõi horkõ oĩva upe óga mbytépe,
ha osapukái: —Pemanomba peẽ filistéo che ndive. Ha opa imbaretekuépe omyaña umi horkõ. Upe tupao ou yvýpe ha ho'a umi filistéokuéra ruvicha ha opa umi upépe oĩva ári. Sansón omanonguévo hetavépe ojuka oikove ramo guarégui.
Tyvýrakuéra ha túva rogagua ou ogueraha hetekue. Ojereraha oñeñotỹ túva Manoa oñeñotỹ haguépe, táva Sóar ha Estaol pa'ũme. Sansón omyakãva'ekue Israel ñemoñarépe 20 áño.
Oikómiva'ekue Efraín yvytýre, peteĩ kuimba'e hérava Micaías.
Peteĩ jey he'i isýpe: —Ahenduva'ekue mba'éichapa rejahéi upe omondava'ekuépe nde hegui umi 100 kílo pláta. Che hína upe nde pláta omondava'ekue.
Ha Micaías ome'ẽ jey isýpe upe pláta. Ha isy he'i chupe: —Tupã ta nde rovasa che memby. Kóva ko pláta niko che amboykeva'ekue Tupãme guarã. Yvyrágui ajapoukáta peteĩ ta'ãnga ha ambyapéta ko plátape.
Upe kuñakarai ome'ẽ 200 pláta pehẽngue peteĩ kuimba'e plátare omba'apóvape ojapo haguã chugui upe ta'ãnga. Ojejapopa rire omoĩ hikuái upe ta'ãnga Micaías rógape.
Micaías rógape ojehómiva upépe oĩgui Tupãme oñemomba'e haguã. Ojapo peteĩ efod ha heta ta'ãnga ha upépe omohenda. Ta'ýra peteĩme katu omoingo pa'i ramo.
Umíva umi árape niko ndaipóri mburuvicha guasu Israélpe. Oimeraẽvante ojapo ojaposéva.
Judá yvýgui ouva'ekue peteĩ mitã karia'y levíta. Mombyry guáva ha'e.
Ko mitã karia'y osẽva'ekue oho Beléngui ojeporekávo hekoharãre. Ha ohasakuévo Efraín yvytýre, oguahẽ Micaías rógape.
Micaías oporandu chupe moõguipa ou ha upe mitã karia'y he'i chupe: —Levíta niko che ha Beléngui aju. Aheka aikóvo mamópa aiko haguã.
Micaías he'i chupe: —Epyta ápe che ndive. Nde ore pa'íta ha che reko mbo'éta chéve. Áñope ame'ẽta ndéve 10 pláta pehẽngue ha upéi romonde ha romongarúta.
Ha opyta upe mitã karia'y Micaías rógape, ha ta'ýra ramo guáicha chupe upe levíta.
Micaías omoingo chupe pa'i ramo, ha opyta oiko hendive hógape.
Ha Micaías he'i ipy'a pýpe: “Ko'ágã aikuaa Tupã che rovasataha arekógui ko levíta che pa'i ramo”.
Umíva umi árape ndaipóriva'ekue mburuvicha guasu Israélpe. Dan ñemoñare ndaijyvýigui, oheka oikóvo yvy imba'e kuerarã, upépe oñemohenda haguã. Chupekuéra niko ndohupytýi yvy hapicha Israel ñemoñare apytépe.
Upévare omondo hikuái ijapytéguikuéra 5 kuimba'e py'a guasu táva Sorá ha Estaólgui oho haguã yvy ohecha. Ha Efraín yvytýre ohasakuévo oguahẽ hikuái Micaías rógape, oke haguãicha upépe hikuái.
Oñembojávo Micaías rógare, iñe'ẽre oikuaa hikuái upe levítape. Oho hendápe ha oporandu chupe hikuái: —Máva piko nde gueru ha mba'e piko rejapo árupi?
Ha upe mitã karia'y omombe'u chupekuéra mba'e ñe'ẽmepa oguahẽ Micaías ndive, ha opytaha hendive pa'i ramo.
Upémarõ he'i chupe hikuái —Eporandumi oréve Tupãme oho porãtapa oréve mamo rohoha rupi.
Ha upe pa'i he'i chupekuéra: —Tapeho ha anítei pejepy'apy. Tupã oñangarekóta pende rehe mamo pehoha rupi.
Ha osẽ oho umi 5 kuimba'e oguahẽ meve táva Lais héravape. Ohecha umi upepegua oiko porãha, umi Sidongua oikoháicha ha avave ndojopyiha avavéndi. Mombyry oĩ hikuái Sidóngui ha avavére noikotevẽi.
Ojevývo umi kuimba'e Sorá ha Estaólpe hapichakuéra oporandu joa chupekuéra: —Mba'éiko pejuhu? Ha'ekuéra he'i:
—Rohechapa upe yvy ha iporãeterei. Pepu'ã jaha chupekuéra. Térã piko peguapýtante peína upépe? Jaha ñañemomba'e upe yvýre.
Ñaguahẽ vove upépe, pehecháta mba'eichaitépa iporã upe yvy ha umi upepegua noikotevẽiha mba'eve. Tupã ome'ẽta ñandéve upéva upe yvy opa mba'e oĩháme ñane mba'erã.
Osẽ 600 kuimba'e Dan ñemoñare, Sorá ha Estaólgui árma ipópe oñorãirõ haguãicha.
Oho opyta Judá yvýpe kuarahy resẽ gotyo táva Quiriat-Jearim oke haguãicha hikuái. Upévare héra ko'ágã upe opyta hague hikuái Dan Campamentokue.
Ohupytývo Efraín yvyty oguahẽ hikuái Micaías rógape.
Upépe umi 5 ouva'ekue ohecha upe yvy Lais jerére he'i hapichakuérape: —Peẽ piko peikuaa ko óga kóvape oguerekoha hikuái peteĩ efod? Oguereko avei hikuái ta'ãnga'ikuéra ha peteĩva yvyrágui ojejapova'ekue ha ijape plátava. Mba'épa peje upévape?
Umi 5 kuimba'e oho Micaías ógape, upe levíta rendápe. Oguahẽ ha oporandu chupe mba'éichapa oiko.
Oha'arõ Micaías róga rokẽme umi 600 kuimba'e,
umi 5 kuimba'e oike aja Micaías rógape ohupi upe ta'ãnga ijape plátava, umi ta'ãnga'i ha upe efod. Pa'i katu opyta oñembo'y upe óga rokẽme umi 600 kuimba'e ndive.
Upe pa'i ohechávo upe oikóva he'i chupekuéra: —Mba'e piko pejapo?
He'i chupe hikuái: —Emboty nde juru. Ekirirĩ ha eju ore ndive. Ndéve ore roipota ore pa'irã. Nde ore reko mbo'éta. Mba'épa iporãve vaicha ndéve: reiko ramo pa'i ramo peteĩ ógapente, térãpa peteĩ aty Israel ñemoñare apytépe?
Iñakã raku upe pa'i. Oñekarama ha'e upe efod ha umi ta'ãngakuérare ha oho hendivekuéra.
Ha oje'óivo hikuái, tenonde omondo kuña, mitã ha hymbakuéra.
Mombyrýma oho rire, umi Micaías róga jerére oikóva oñembyaty ha osẽ hapykuérikuéra.
Umi Dan ñemoñare ohendúvo sapukáipe ojejuha hapykuéri ojevy hikuái ha oporandu Micaíape: —Mba'e mba'e piko ojehu ndéve, péicha resapukái haguã?
Micaías he'i chupekuéra: —Mba'éicha ‘mba'e ojehu ndéve’ katu piko? Pemondapa niko umi ta'ãnga che voi ajapova'ekue, mba'eve ndapehejái chéve ha hi'ári peraha che pa'i.
Umi Dan ñemoñare katu he'i chupe: —Anivétei resapukái oréve. Cháke peichahágui oĩne ore apytépe ipochýva ha ohóne ndéve. Nde jukáne ndéve ha opa rogagua.
Micaías oikuaa umi Dan ñemoñare hetaveha chugui ha ndaipu'akamo'ãiha hesekuéra. Upémarõ ojevy hógape, umi Dan ñemoñare katu oho hapére.
Ogueraha hikuái upe pa'i ha umi mba'e Micaías ojapova'ekue. Oguahẽ hikuái Laíspe ha ojeity hi'ári. Ojukapaite umi upépe guápe ha ohapy upe táva. Umi Laisgua noimo'ãiva mba'eve ivaíva ojehúne haguã chupekuéra.
Mombyry oĩgui hikuái Sidóngui ha avavéndi ndojehe'áigui, avave ndoúiri oipytyvõ chupekuéra. Lais opu'ãva'ekue peteĩ ñúme hérava Bet-Rehob. Umi Dan ñemoñare ohapy rire upe táva omopu'ã jey ha opyta oiko upépe hikuái.
Jepe héra ypy Laisva'ekue, ha'ekuéra ombohéra Dan, upéicha héraguiva'ekue ijypykuéra. Dan niko peteĩva Israel ra'yre.
Omohenda hikuái upépe upe ta'ãnga omomba'e guasu haguã ha Jonatán Guersón ra'y, Moisés remineno omoingo hikuái pa'i ramo. Upéi mayma Jonatán ñemoñarégui oiko pa'i Dan ñemoñarekuéra apytépe, ojereraha peve chupekuéra tetã ambuére.
Ha upéicha oguereko ijapytépekuéra upe ta'ãnga Micaías ojapova'ekue, jepe Silópe umíva umi árape Tupãme oñemomba'e guasu.
Yma Israélpe ndaipóri ramo gueteri mburuvicha guasu, oikova'ekue peteĩ levíta Efraín yvyty ruguáre. Omenda peteĩ kuña Belén guáre. Belén niko opyta Judá yvýpe.
Ko kuña oiko vai iména ndive ha ojevy túva rógape, Belénpe. Amo 4 mése rupi ohasa,
osẽ oho upe levíta oñe'ẽ porã haguã hembirekópe, jahecha ndohojeýipa hendive. Ogueraha hendive peteĩ hembiguái ha mokõi hymba vúrro. Ha omoguahẽ chupe upe kuña túva rógape.
Ohechávo chupe upe kuña ru, torypápe omoguahẽ ha he'i chupe opyta haguã hendivekuéra. Mbohapy ára opyta oiko upe karai rógape, ha upépe opyta okaru ha oke.
Irundy ára ko'ẽme katu opu'ã hikuái ha upe levíta oñembosako'i osẽ haguãicha. Upe kuña ru katu he'i chupe: —Epytána ñañamindu'u'imi, pehupi pu'aka ha upéi katu tapeho.
Oguapy mokõivéva okaru. Ha upépe he'i chupe upe kuña ru: —Epytavéna javy'a ha jake ápe ko pyharépe.
Upe levíta katu opu'ã oho haguãicha. Ha upe kuña ru ojerure tereígui chupe opyta haguã, opyta jey oke upépe upe pyhare.
Upe 5 arahápe, opu'ã upe levíta pyharevete oho haguãicha. Upe kuña ru katu he'i chupe: —Epyta jeýna ñañamindu'u'imi. Oguapy jey okaru mokõivéva hikuái ha péichape ijasaje chuguikuéra.
Opu'ãvo upe levíta oho haguãicha hembiguái ha hembireko ndive, he'i chupe upe kuña ru: —Nderehechái piko ka'aru jeytamaha. Epyta jeýna jake ápe ha javy'a, ágã ko'ẽramo pyharevete pepu'ã ha tapeho.
Upe levíta katu ndopytase véima upépe. Osẽ oho hembiguái ha hembireko ndive ha hymba vúrro mokõi reheve. Oguahẽvo hikuái táva Jebús rovái, upéva hína Jerusalén,
ha ka'arúguima, hembiguái he'i chupe: —Japytátapa jake ápe ko'ã jebuséo apytépe?
Upe levíta he'i chupe: —Nahániri ndajapytamo'ãi ápe. Ko'ãva niko ndaha'éi Israel ñemoñare. Jahamiénte ñaguahẽ meve Guibeápe,
ndajapytái ramo upépe, japytáne Ramápe.
Ha péicha ohasa meme hikuái. Kuarahy oikévo oguahẽ Guibeápe. Kóva ko táva opyta Benjamín ñemoñarekuéra yvýpe.
Opia hikuái upe tapégui ha oguahẽ Guibeápe, oke haguãicha upépe. Ha avave nomoguahẽigui chupekuéra hógape. Opyta oguapy hikuái okápe plásape.
Ka'aruetéma oguahẽ oúvo kokuépe omba'apohágui peteĩ karai. Ko karai niko oikova'ekue Efraín yvytýre. Upégui ouva'ekue oiko Guibeápe upépe oikógui Benjamín ñemoñarekuéra.
Upe karai ohechávo umi plásape oguapýva, oho oporandu chupekuéra: —Peẽ piko moõgua ha mamo peho peína?
He'i chupe upe levíta: —Roju niko Beléngui ha roho hína amo Efraín yvyty rugua gotyo. Che upe rupigua hína. Aha kuri Belénpe sapy'ami, ha péina rojevy roína ore rógape. Avavénte ápe naoremoguahẽi hógape.
Roguerekopa niko ro'umiva'erã, ha ore rymba romongaru haguã avei. Mba'evetéko noroikotevẽi.
Upe karai katu he'i chupe: —Jaha ñaguahẽ che rógape ha che tahecha peẽme pene remikotevẽ. Naiporãiko peke ko okápe.
Upe karai ogueraha chupekuéra hógape. Ha imbohupakuéra oñemopotĩ ha okaru aja, ha'e oho omongaru umi vúrro mokõi.
Torypápe oñomongeta jave hikuái hína, ou kuimba'e reko vai atýra ojere upe ógare. Ombota okẽ ha he'i upe karaípe: —Enohẽ oréve okápe upe kuimba'e nde rógape remoguahẽva'ekue toroiporu.
Upe óga jára katu he'i chupekuéra: —Anítei che ryvykuéra upéicha pejapo. Kóva ko kuimba'e niko mbohupa hína che rógape.
Tame'ẽna peẽme che rajy, mba'eveichagua kuimba'e ndopokói gueteri hese. Oĩ avei ko kuimba'e rembireko. Tanohẽna peẽme mokõivéva ha pejapo hesekuéra pejaposéva. Peheja ko kuimba'e ha ani pejapo hese mba'eve.
Umi kuimba'e reko vai katu ndoikuaaséi mba'eve. Upémarõ upe levíta oguenohẽ chupekuéra okápe hembireko. Ha upe pyhare pukukue, ko'ẽ meve oiporu hikuái upe kuñáme.
Ko'ẽmbávo ou upe kuña iména rendápe, ha oguahẽvo upe karai rógape, ho'a upe okẽme.
Iména opu'ãvo oho haguãicha oipe'a óga rokẽ ha ojuhu hembireko upe yvýpe. Ipo mokõive ojepyso okẽ gotyo.
He'i hembirekópe: —Epu'ãpy, jaha. Hembireko katu mba'eve nde'íri. Upémarõ upe levíta, ohupi hembireko retekue hymba vúrro ári ha oho heseve hógape.
Oguahẽvo, oguenohẽ ikyse ha ombo'i hembireko retekue 12 hendápe. Upéi omosarambi ipehẽngue opa Israel retã pýre.
Mayma ohecháva he'i: —Ñande Israel ñemoñare ñasẽ guive Egíptogui ko'ãichagua mba'e ndajahechávai. Iporã niko jaikuaa mba'épa upe jajapótava.
Mispápe mayma Israel ñemoñare he'iva'ekue nome'ẽmo'ãiha tajýrakuéra umi Benjamín ñemoñarépe hembirekorã.
Upéi katu oñembyaty hikuái Betélpe. Tupã renondépe oguapy hikuái pytũ meve ha tuicha oñembyasy. He'i hikuái:
—Ha! Tupã Israel Jára. Mba'ére piko ojehu oréve kóicha? Benjamín ñemoñare niko opáta ore apytégui.
Ko'ẽtĩ jave opu'ã hikuái ha omopu'ã peteĩ altar itágui. Upéva ári omymbahapy Tupãme ha oikuave'ẽ mba'e kuave'ẽ joajurã.
Upéi he'i hikuái: —Mávapa ñande apytégui ndohóiva'ekue aty guasu jajapo ramo Mispápe? Oje'eva'ekue niko upérõ opa upe atýpe oho'ỹva ojejukataha.
Israel ñemoñare niko ombyasy upe ojehúva tyvýrakuéra Benjamín ñemoñarépe, ha he'i hikuái: —Ko árape niko opa ñande apytépe Benjamín ñemoñare.
Mba'e jajapóta umi hembýva ñamohembireko haguã? Tupã rérare niko ja'eva'ekue ñande rajy nañame'ẽmo'ãiha chupekuéra.
Mávapa ñande apytégui ndohói raka'e upe atýpe Mispápe? Imandu'a hikuái avave ndohói hague táva Jabésgui opytáva Galaad yvýpe.
Hérakuéra rupi oñehenói ramo upérõ, ndaipóriva'ekue avave upepegua.
Upémarõ Israel ñemoñare omondo 12.000 kuimba'e Jabéspe. He'i umi ohóvape: —Tapeho pejukapaite ñandéve opa kuña imemby reheve,
opa kuimba'e ha kuña ojejavykýmava. Kuña oñeno'ỹva'ekue kuimba'e ndive katu pehejáta toikove.
Ojuhu hikuái upépe 400 kuña ojejavyky'ỹva ha ogueraha umíva Silópe, opytáva Canaán yvýpe.
Mayma Israel ñemoñare he'ika umi Benjamín ñemoñarépe oikóva Rimónpe ou haguã, opáguima ñorãirõ hendivekuéra.
Ha ou umi Benjamín ñemoñare ha oñeme'ẽ chupekuéra hembirekorã umi kuña Jabésgui ojegueruva'ekue. Amo ipahápe ndohupytypái chupekuéra.
Ombyasy umi Israel ñemoñare Benjamín ñemoñarépe ojehúva. Tupã oipe'águi ijapytéguikuéra Benjamín ñemoñarépe.
Umi Israel ñemoñarépe omyakãva he'i: —Mba'éicha piko ñamohembirekóta umi hembýva? Kuñanguéra Benjamín ñemoñare niko ojejukapa.
Ndajahejáiva'erã niko ko'ã Benjamín ñemoñare opa ñande apytégui.
Mba'e jajapóta? Ja'eva'ekue nañame'ẽmo'ãiha ñande rajy chupekuéra, ha oĩ ramo upéicha ojapóva, ja'eva'ekue upéva oñehunditaha.
Upéi katu he'i hikuái: —Hi'aguĩma niko vy'a guasu Tupãme ojejapóva jepi Silópe, Betel yvate gotyo, kuarahy resẽ gotyo upe tapégui Betélgui ohóva Siquémpe, ha yvy gotyo Lebonágui.
He'i hikuái Benjamín ñemoñarépe: —Tapeho pekañy ha pemangea umi parraltýre oĩva Siló jerére.
Ágã osẽ vove kuñakuéra Silogua ojeroky haguã, pesẽ avei peẽ ha umíva apytégui perokañy pene rembirekorã ha tapeho heseve pende rógape.
Ha ágã ou ramo oréve túva térã tyvýrakuéra, ore ro'éta chupekuéra: “Pehejána chupekuéra. Umi kuña ñorãirõgui rogueruva'ekue niko ndohupytypái chupekuéra. Hi'ári peẽ napeme'ẽi chupekuéra pende rajy. Upévare ndapepyta vaíri ore ndive jepe ja'epava'ekue ñande rajy nañame'ẽmo'ãiha chupekuéra”.
Ha ojapo upéicha umi Benjamín ñemoñare. Oho oguerokañy hikuái hembirekorã umi kuña ojerokýva apytégui. Upéi ojevy hikuái hekohápe ha omopu'ã jey távakuéra ha oiko upépe.
Mayma Israel ñemoñare avei ojevy hekohápe, hógape ha ijyvy teépe.
Umíva umi árape ndaipóriva'ekue mburuvicha guasu Israélpe. Maymáva oiko oikoseháicha.
Ajépa ha'eño ajejuhuupe táva guasuete,ojogua ku kuña iména manóvape.Tuichaiteva'ekue niko ha'etetãnguéra apytépe.Kuña karai guasuetevaekue niko ha'e,ko'ágã katu oĩambue tetã po guýpe.
Pyhare pukukue hasẽ, ha hesay mante hováre osyry. Ndaipóri chupe omyangapyhýva opa umi chupe ohayhuva'ekue apytépe. Opa umi hendive oĩva'ekue ko'ágã ojere ha oñemoĩ hese.
Judá oñemyakãsã ha ojereraha tetã ambuépe, jejopy ha tembiguái rekópe ojeguereko. Tetãnguéra apyte rupi oiko, ha ndojuhúi pytu'u. Opa umi imuñahare tape po'íre chupe ohupyty.
Ñembyasy mante Sión rape rupi oñeñandu. Ndaiporivéi oúva arete guasu jave. Hokẽnguéra ojeitypa, pa'ikuéra hasẽ joa, kuñataĩ pyahukuéra oñembyasy, ha ha'e katu irokuete oisu'u.
Hese ija'e'ỹvape oho porã. Umi hese oñemoĩva oiko porã. Ñandejára niko omyenyhẽ chupe py'a rógui, hembiapo vai heta rehe ha'e. Imembykuéra ojereraha tembiguáirõ, umi hese ija'e'ỹva chugui ogueraha.
Sión, ku porãgui ojajaipava'ekue, ko'ágã opa. Huvichakuéra ojogua umi guasu ojuhu'ỹva okaru haguã, kane'õgui oguata kyta'ĩpáva hapykuéri katu imuñaha.
Jerusalén imandu'a umi ára ohasa asyva'ekuére. Imandu'a oiko ramo guare ágotyo pégotyo, imandu'a heta mba'e oguereko hague yma, imandu'a ho'a ramo guare umi hese ija'e'ỹva pópe, ha ndaipóri hague chupe oipytyvõva. Umi hese ija'e'ỹva omañava'ekue hese ha oñembohory hese, ha'e oñehundi ramo guare.
Jerusalén tuicha iñangaipa, upévare oiko chugui ijaheipýrõ. Opa umi chupe ohecha ramova'ekue, ko'ágã ndoikuaaséi chugui mba'eve ohechágui chupe opívo. Ha'e upévare hasẽ ha oñomi hova.
Heko ky'a isái guýpe oñomi, ndoikéi chupe iñakãme ho'a vaitaha chupe. Upévare ha'e ho'a opavave oimo'ã'ỹháicha, ha ndaipóri omyangapyhýva chupe. Ñandejára, rehecha piko mba'éichapa aĩ vai oñembotuichágui upe che rehe ija'e'ỹva.
Upe hese ija'e'ỹva ipojái umi imba'etare. Ha'e ohecha mba'éichapa tetã ambuegua oike upe nde remomba'e guasuhápe. Jepe ndete voi ereva'ekue, umíva ndoikéiva'erã araka'eve umi ne momba'e guasúva atýpe.
Hetãgua opavavete, ipyahẽ oikóvo tembi'u rekávo. Imba'e repyeta ome'ẽ hi'upyrãre ikatu haguãicha oikove. Ñandejára, rehechápa reína mba'éichapa ojejopy vai.
Opa peẽ tape rupi pehasáva, pema'ẽ jahecha oĩpa oñembyasýva ko che añembyasyháicha. Kóicha niko Ñandejára ojapo che rehe, upe ipochy hendyha árape.
Amo yvatégui ombou tata umi che kãngue kua peve oikéva. Ñuhã omoĩ chéve che raperãme, ha che mboguevi. Tapere ramo che reja, ha añembyasy manté.
Ha'e oikuaapa umi che rembiapo vaikue. Ipópe ha'e umíva oñopẽ ojuehe, ha upéva che myakãsã. Ñandejára che mokangypa, umi che pu'aka'ỹva pópe che moĩ.
Ha'e ojukapa umi kuimba'e ipy'a guasuvéva arekova'ekue. Ombou che ári ñorãirõharaita ohundi haguã umi ikatupyryvévape. Umi parral'a rehe oñepyrũháicha kaguy ojejapo haguã, upéicha Ñandejára ojapo ku kuñataĩ pyahu, Jerusalén, Judá membýre.
Upévare che rasẽ soro, umi che resa hesay syry. Mombyry oĩ che hegui upe ikatúva che myangapyhy, upe ikatúva che moingove. Umi che távakuéragui oiko tapere, imbaretevégui ore hegui umi ore rehe ija'e'ỹva.
Sión ohupi umi ipo, ha ndaipóri chupe omyangapyhýva. Kóicha he'i Ñandejára Jacob rehe: “Tomongora chupe umi hese ija'e'ỹva. Jerusalén niko opytáma ipotĩ'ỹva ramo”.
Hendaitépe Ñandejára ojapo che rehe. Che niko apu'ã iñe'ẽre. Pehendu aipo ramo opavave, ha pehecha mba'éichapa aha asy. Che membykuéra, mitãkuña ha mitã rusukuéra, tembiguái ramo ojererahapa.
Ahenói umi che rayhuva'ekuépe, ha umíva che mbotavypa. Umi che pa'i ha che myakãhárakuéra tembi'u rekávo oikove haguã, upe táva pýre omanomba.
Ñandejára rehecha piko mba'éichapa ajepy'apy. Upe che py'a ryepy hakuvopa, ha añandu che py'a jopýva che mandu'ávo apu'ã hague nde rehe. Umi okáre, kyse pukúpe oipe'a che hegui umi che memby, ha che ryepýpe katu ñemano.
Pehendu piko mba'éichapa che pyahẽ, ha ndaipóri che myangapyhýva? Opa umi che rehe ija'e'ỹva oikuaa ajecha vaiha, ha ovy'a upe nde rejapóvare che rehe. Toguahẽ upe ára nde ereva'ekue oguahẽtaha, ha tojehu chupekuéra ko chéve ojehuháicha.
Nde resa renondépe toguahẽ hembiapo vaikue, ha ejapo hesekuéra che rehe rejapo haguéicha umi che rembiapo vaikuére. Hetámako che pyahẽ, ha che py'a kangypáma.
Ñandejára ipochyetereíguiomoypytũmba táva Sión.Yvýre oipete upe távaIsrael ombotuicha etéva,ha naimandu'ái ipyendáre,upe ipochyha árape.
Ñandejára ohundipaite oiporiahurereko'ỹ rehe ógakuéra Israel pegua. Ipochýpe oitypaite umi óga yvate Judá pegua. Yvýre oity ha ojejapo'ỹva ojapo Israel ha huvichakuérare.
Ohundiete Israel mbaretekue ipochy rendýpe. Ha ha'ekuéra oñemoĩvo hesekuéra ija'e'ỹvare, ha'e nosẽi oipytyvõvo chupekuéra. Tata ombojepota Israélpe, ha ombokusugue opa ijerekuévo.
Ore rehe ija'e'ỹvaicha oipyso ore rehe ihu'y, ha ipyapy omopu'ã ore rehe. Ore rehe ija'e'ỹvaicha ojukapa iporãvévape, ha táva Sión ryepýre tatáicha upe ipochykue oñohẽ.
Israelguáre ija'e'ỹ vaicha Ñandejára opu'ã ha ohundi chupe. Mburuvicha guasu róga ohundi, umi óga yvate oitypa. Ha Judápe ombojo'a jo'a pyahẽ ha tasẽ.
Mondaháicha ombyai upe ha'e oñemomba'e guasuhápe, upe hérape oñembyatyhápe ha'e ohundi. Ñandejára oheja tesaráipe arete ha pytu'uha ára Siónpe. Ha ipochy rendýpe ndoikuaasevéi mba'eve mburuvicha guasu pa'ikuéragui.
Ñandejára omboyke ijaltar, ndoikuaasevéi mba'eve upe chupe oñemomba'e guasuhágui. Hese ija'e'ỹva pópe oheja ho'apa korapykuéra hóga rehe ojeréva. Sapukái guasu mante oñehendu tupaópe, oñehenduháicha vy'a guasu oiko jave.
Ñandejára he'íma ohunditaha korapy yvatekuéra táva Sión rehe ojeréva. Ha'e ohechapa porã rire mba'eichaitépa ojapóta, oike chupe, ohundipaite peve. Korapy yvatekuéra omokangypa ha peteĩcha umíva oitypa.
Hokẽnguéra yvýpe ojejatypa, ha'e umi itránka omopẽmbáva. Mburuvicha guasu ha mburuvichakuéra ambue tetã rupi isarambipa. Ñandejára rembiapoukapy noñehenduvéi, mba'eve ha'e ndohechaukavéi maranduhárakuérape.
Myakãhárakuéra Sión pegua yvýpe oguapy ha okirirĩ. Yvyku'i omosarambi iñakã árikuéra, ha ao vosakuépe oñemonde. Kuñataĩ pyahukuéra Jerusalén pegua yvýre iñakã omboja.
Umi che resa tasẽgui ikane'õ, che py'a ryepy hakuvopa, ha che py'a yvýre ho'a ahechávo mba'éichapa oñehundi táva che retã megua, ha umi mitã ha umi okambúva ikangypa ramo upe okáre táva pýre.
Umíva oporandu isykuérape: “Moõ piko oĩ ja'uva'erã?” Ha ikangypágui, yvýre ho'a umi okáre upe táva pýre, ha upéi isy jyva ári ipytupa.
Mávare piko rombojojáta? Máva piko ndéicha, táva Jerusalén? Mávare piko rombojojáta, táva Sión, romyangapyhy haguã? Ku yguasu tuichaháicha, upéicha rejecha vai. Máva piko ne mongueráta?
Umi pene maranduhára he'íva peẽme ohechaha, umíva ijapu ha ne mbotavy. Ndohechaukái ndéve ne rembiapo vaikue ani haguã reñemyakãsã. Umi ha'ekuéra he'íva peẽme ohechaha, umíva japu memete ha ne mbotavy.
Umi tape rupi ohasáva nde rechávo ojepopete. Táva Jerusalén rehe oturuñe'ẽ vai, ha oñembohory hese. Hese oje'émiva'ekue: “Mba'e neporãmba jepéva, ha opavave oguerohorýva”.
Umi nde rehe ija'e'ỹva, tuicha ojejuru pe'a ndéve. Oturuñe'ẽ vai, hãi mante ombopu ha he'i nde rehe: “Ñamokõma chupe. Kóva hína upe ára hetaite ñaha'arõva'ekue. Péina ko'ágã upéichama ojehu”.
Ñandejára ojapóma upe ojapose haguéicha. Ojapóma upe ymaite guive he'iva'ekue ojapotaha. Ne rundi nde poriahurereko'ỹre, ha umi nde rehe ija'e'ỹvape ombovy'a. Umi nde rehe oñemoĩvape omombarete.
Pende py'aite guive pesapukái Ñandejárape, peẽ korapy yvatekuéra táva Sión pegua. Eheja nde resay tosyry, tosyry pyhare ha arakue, ku ysyrýicha. Ani rejokose ne rasẽ, térã remombytu'u nde resa ra'ỹi.
Epu'ã ha esapukái upe pyhare pyte. Guárdia oñepyrũ vove esapukái. Ñandejára renondépe ýicha eñohẽ upe nde py'a jopýva. Umi nde po emopu'ã chupe rejerurévo mitãnguéra rehe ikangypáva ñembyahýigui umi tape ojuasaha rupi.
Ñandejára, nderehechái nga'u piko máva rehépa kóicha rejapo reína? Sykuéra nga'u piko ho'úta imembykuérape ijyva árikuéra gueteri oguerekóva? Pa'i ha maranduhárakuéra piko ojejukáta upe nde reñemomba'e guasuhápe?
Yvy rehe iñasãi imitã ha itujáva. Kuñataĩ pyahu ha mitã rusukuéra kysépe ojejukapa. Upe nde pochyha árape rejuka ha ijajúra rupi reikytĩ reiporiahurereko'ỹre avavépe.
Opa guio che ári reity kyhyje, ku aty guasuhápe opa guio ojejuháicha. Upe Ñandejára ipochyha árape ndaipóri okañy térã oikovéva. Umi che amokunu'ũ ha amongakuaava'ekue ojukapa upe che rehe ija'e'ỹva.
Che hína upe heta ahasa asyva'ekueipochýpe Ñandejárayvyrápe che nupã ramo.
Che reraha ha che mboguata iñypytũ ha hesakã'ỹháme.
Che árinte voi oity ha oity ipo opa ára pukukue.
Upe che ro'o ha upe che pire ombyaipa, umi che kãngue omopẽmba.
Che mongora korapy yvatépe ha omoĩ che jerekuévo jehasa asy ha jejopy vai.
Iñypytũháme che rereko, oikoháicha umi yma omanova'ekue.
Che mongora ha ndaikatuvéi asẽ, kadéna pohýipe che jokua.
Chupe asapukái ramo jepe che pytyvõ haguã, nohenduséi che ñembo'e.
Korapy itápe che rape joko, ha omombía umi che rape.
Jaguaretéicha omangea che rehe, térã ku leóncha kañyháme oĩva.
Che renohẽ che rapégui ha che ári ojeity, añemondýigui, apyta aryrýi asusũ.
Oipyso upe ihu'y ha che moĩ chéve, che api haguã.
Umi ihu'y hyrúgui oguenohẽva che apére ojekutu.
Che retãgua opukapa che rehe, opa árape ipurahéipe oñembohory che rehe.
Py'a rópe che mbyaju, iróva rykuerépe che mboy'u.
Itápe che rãi ojokapa, yvýre che mbyapajeréi.
Py'a guapy ndarekói, vy'a ndaikuaái.
Ha'e che jupe, Ñandejára nachemombareteveimaha, ha mba'evéma ndarekói aha'arõva'erã chugui.
Che mandu'ávo mba'éichapa ahasa asy, aiko ramo guare ágotyo pégotyo, umíva niko mba'e iróva ha pohã vai chéve.
Umíva rehe che mandu'ávo, che py'a ho'a yvýre.
Upéi katu, ou chéve peteĩ mba'e che akãme, ha upéva rehéntema che py'a amoĩ.
Ñandejára mborayhu niko ne'ĩra ogue, térã imba'e recha kuaa ne'ĩra opa.
Ára ko'ẽrente oñembopyahu. Ajépa tuichaite upe Ñandejára reko jeroviaha.
Ha'e che jupe: “Ñandejára niko opa mba'e chéve, upévare ajerovia hese”.
Ñandejára imba'e porã opa umi hese ojeroviáva ndive, imba'e porã opa umi chupe omomba'évape.
Iporãko kirirĩháme ñaha'arõ Ñandejára ta ñane renohẽ jejopy vaígui.
Iporãko opavave oñemyakãsã ha ojejokua imitã guive.
Kirirĩháme toñemoha'eño, Tupã upéicha ojerure vove chupe.
Ijuru yvýre tojopy ikatu mba'éko oĩ henonderã chupe oha'arõva.
Hova tomoĩ chupe oinupãsévape, ha hese avei toñemboja opa mba'e vai.
Ñandejára niko nañanemboykéi opa árape guarã,
ñane mbohasa asy ramo, upéi ohecha kuaa ñandéve, imborayhu tuichaetereígui.
Ndaha'éi niko ojaposéguinte ha'e ñane mbohasa asýva.
Oĩ ramo oñemboharáiva opa umi oñemyakãsãvare peteĩ tetãme,
térã ñamokarẽrõ hendape'ỹ, hekopegua peteĩvape ohupytýva upe yvatete oĩva renondépe,
térã ñamoĩ vaírõ ñande rapichápe mbojovakehápe, umíva umi mba'e nga'u piko Ñandejára ndohechamo'ãi?
Oĩrõ he'íva peteĩ mba'e ha ou upéva ojehu, Ñandejára oipotágui niko upéicha ojehu.
Opa mba'e ivai ha iporãva niko ou, Ñandejára omboúgui.
Ñane rembiapo vai ramo jepe, jaikove ha upévare, ndajarekói mba'eve ja'eva'erã ñande jehe.
Ñamaña porã ñande rekovére, upéi jajere ha ñañemboja Ñandejára rendápe.
Ñamondo ñane ñembo'e, ñande py'aite guive osẽva, Tupã yvága peguápe.
Ñandejára, ore ropu'ã nde rehe ha ore rembiapo vai. Ha nde reheja rei oréve ore angaipa.
Pochýgui ne renyhẽ ha ore apére reiko, ore juka, ore poriahurereko'ỹre.
Araípe reñeñuãmba, ani haguã ore ñembo'e oguahẽ ne rendápe.
Ytýicha ore mombo tetãnguéra apyte rupi.
Umi ore rehe ija'e'ỹva oñe'ẽmba rei ore rehe.
Kyhyje ha ñemano, ñehundi ha sarambi mante ore rupyty.
Umi che resa hesay syry ahechávo mba'éichapa oñehundi upe táva aikoha.
Che resay syry ha ndopíri ha ndojuhumo'ãi pytu'u
Ñandejára omaña jey peve ñande rehe, amo yvate, yvága guive.
Umi che resa che mbopy'a rasy ahechávo upe ojehúva kuñakuéra che távape oikóvape.
Umi reiete che rehe ija'e'ỹva, guyráicha che api.
Ykua ruguápe che reity ita mante opoi che ári.
Upe y che akã ojaho'ipa, ha ha'e che py'a pýpe: “Ápe añehundíma”.
Nde rérape ndéve añembo'e, Ñandejára, amo ykua rugua guive.
Che rendumi kena ndéve asapukái, ha ejapysaka che rehe.
Upe añembo'eha árape, reñemboja che rendápe, ha ere chéve: “Ani rekyhyje”.
Ñandejára nde reñemoĩ che ndive, nde che renohẽ jejopy vaígui.
Ñandejára, nde rehecha umi mba'e hendape'ỹ che rehe ojejapóva. Eju ndete voi embojovake chupekuéra.
Nde rehecha mba'éichapa ondyryse che rehe, ha opa umi mba'e che rehe ojaposéva.
Ñandejára, nde rehecha mba'éichapa ijuru guasu, ha opa umi mba'e che rehe ojaposéva.
Iñe'ẽ rei, ha umi mba'e vai ojaposéva, che árinte ho'a ára pukukue.
Oguapy térã oñembo'y ramo hína, che rehénte ipurahéipe oñembohory.
Ñandejára, ndete remyengoviáta chupekuéra, upe ha'ekuéra hembiapo vaiháicha.
Ipy'a emohatã chuguikuéra, ha upéi ejahéi hesekuéra, toiko ijaheipýrõ.
Ijapére eiko Ñandejára, rehundipa peve chupekuéra ko yvy árigui.
Pehecha piko mba'éichapahũmba upe óro?Pehecha piko mba'éichapandoveravéi upe óro iporãvéva?Umi ita oñemboykeva'ekueTupãme guarã niko opa rupi reiisarambi umi tape ojuasaha rupi.
Umi Siónpe oikóva, umi ijohéi pyréva, ha ojehecharamova'ekue óro iporãve vaicha, ko'ágã ojeguereko kambuchi ñai'ũgui ojejapova'ekuéicha.
Aguara kuña jepe oheja umi imemby ikáma rehe okambu. Che táva, ko che retã megua katu iñarõ ku ñandu guasúicha yvy ojeiko'ỹha rupi guáicha.
Umi mitã kambu ijyuhéigui upe iñapekũ rehe ikũ oja. Ho'uva'erã mante mitãnguéra ojerure, ha ndaipóri avave chupekuéra ome'ẽva mba'eve.
Umi oikova'ekue tembi'u iporãvévare ko'ágã tape rupi ikangypa. Umi okakuaava'ekue ao jajaipa apytépe ytyapy rupi ko'ágã oiko.
Che táva, ko che retã megua angaipa tuichave Sodoma angaipágui. Peteĩ tesa pirĩme upéva oñehundiva'ekue avave omopu'a'ỹ rehe hese ipo.
Nasaréokuéra upepegua aramirõ morotĩcha upe hekove ipotĩva'ekue, ipotĩve kamby porãgui. Umi hete katu hesãigui ojajaipa.
Ko'ágã katu, upe hova tatatĩ ky'akuépe hũmba, ha upe okáre avave ndoikuaái chupekuéra. Upe ipire ikãngue rehe oja, jepe'áicha ipiru ikã.
Umi kysépe ojejukava'ekue oho porãveva'ekue umi ñembyahýigui omanova'ekuégui. Ko'ãva ikangypágui ho'ava'ekue ndojuhúigui umi ñúre mba'eve ho'u haguã.
Umi kuñakarai ipy'a porãvéva ipo rupiete imembykuéra ombojy. Hesekuéra ha'ekuéra okaru, che táva, ko che retã megua oñehundívo.
Ñandejára ipochy hendy, ohekuavo ipochykue. Siónpe tata ombojepota ha ombokusugue amo hapo peve.
Araka'e piko mburuvicha guasukuéra oimo'ãta, térã opavave ko yvy ári oikóva umi Jerusalén rehe ija'e'ỹva hokẽte rupi chupe oiketaha?
Ko'ã mba'e ou ojehu chupe maranduhára ha pa'ikuéra hembiapo vai haguére, ha upe táva ryepýpe voi ha'ekuéra ojuka haguére heko jojávape.
Ku ohecha'ỹvaicha upe okáre oiko ágotyo pégotyo, tuguy mante umi ijao rehe pytãmba ha avave hesekuéra ndopokoséi.
“Peñemomombyrýke chugui. Ipotĩ'ỹvako upéva”. “Pejeíke chugui. Aníke oja pende rehe”, ojesapukái hesekuéra. Ha okañy ramo oho tetã ambuépe, “Ápe ndapepytamo'ãi”, oje'e chupekuéra.
Hesekuéra Ñandejára omañávo, chupekuéra omosarambi. Ha'e ndohechakuaamo'ãvéima chupekuéra. Pa'ikuérape avave nomomba'éi, ha umi itujávape avave ndoiporiahurerekói.
Umi ore resa ikane'õ reipa romañávo rohecha haguã oĩpa oúva ore pytyvõ. Rojesareko ha romaña upe tetã mombyry gotyo ikatu'ỹva ore pytyvõ.
Opa roikoha rupi oñemangea ore rehe, ndaikatuvéi upe oka rupi roiko. Hi'aguĩma ore ára paha. Roikopáma katu hese!
Umi ore muñaha, taguatógui iñakuãve. Umi yvyty pa'ũ rupi ore rapykuéri oiko, yvy ojeiko'ỹha rupi omangea ha ondyry ore rehe.
Ñandejára rembiporavo pyre ku ha'e rupi aénte ore roikovéva, upe ore ruvicha guasu ko'ágã oñemyakãsã. Ore ro'eva'ekue ha'e ore mo'ãtaha opa tetãnguéra apytépe.
Edom! Epuka ha evy'áke, nde reikóva Us yvýpe! Nde avei re'úma upe iróva, reka'úne ha opívo reñemboíne.
Sión! Ne rembiapo vaikue ojeheja reíma ndéve. Ñandejára nanemondomo'ãvéima tetã mombyrýpe. Edom! Ne rembiapo vaikue katu ojekuaapa, ha umívare oñemyengoviáta ndéve.
Ñandejára,ne mandu'akena upe ojehuva'ekue orévere.Emañákena ore reheha ehecha mba'éichapa rojecha vai.
Ore yvy opytapa umi ore roikuaa'ỹvape, ha ore rógakuéra opyta tetã ambue guápe.
Ropyta ore tyre'ỹ, ndaoreruvéiguima, ha ore sy imenave'ỹvaicha oiko.
Y roy'u haguã rojogua manteva'erã, upéicha avei ore jepe'arã.
Roñemyakãsã ha guéicha rojerereko, ore kane'õ ha ndorojuhúi pytu'u.
Egipto ha Sinaípe rojerure asyva'ekue tembi'u reme'ẽ haguã oréve.
Ore rukuéra iñangaipa haguére, ko'ágã ndoikove véima.
Umi yma tembiguáirõ oikova'ekue, ko'ágã oĩ ore ári, ha ndaipóri ipoguýgui ore renohẽva.
Ro'umiva'erãre rojeporekávo, ikatu ore juka kysépe umi oikóva yvy ojeiko'ỹha rupi.
Ore pire tatakuáicha hakuvopa, ñembyahýigui ore akãnundu.
Kuña ha kuñataĩ pyahu Sión ha Judá pegua mbaretépe orãirõ hikuái.
Mburuvichakuérape ipógui omosãingo, ha umi itujávape ndorekóiete mba'e ramo hikuái.
Mitã rusukuérape omyangu'ika trígo, mitãnguéra katu ikarapã jepe'a atýra guýpe.
Karaikuéra noñembyaty véima táva rokẽme, mitã rusukuéra ndopurahéi véima.
Vy'a ndoroikuaa véima, ha rojeroky rangue, ho'a ore ári vy'a'ỹ.
Upe tuichávarõ ojeguerekova'ekue, yvýre ho'a. Ore rembiapo vai haguére roñehundi.
Upévare ore ñe'ã rasy asy, ha ore resay syrýgui ndaikatúi roma'ẽ.
Yvyty Sióngui oiko tapere, ha hyepy rupi mykurẽ mante oiko.
Ñandejára, nde añónte mburuvicha guasu opa árape guarã, ha reiméta upe reguapyhápe ára paha peve.
Nde resaraietéta nga'u piko ore hegui? Ymaiterei guivéma niko ore mboyke.
Ore mbojevy jeýna ne rendápe, Ñandejára. Ha ne rendápe rojevýta. Embopyahu ore rekove ymave guaréicha.
Térã piko ndereikuaase véima mba'eve ore hegui? Nde pochýta nga'u piko ore ndive opa ára?
Ñandejára ohenói Moiséspe ha he'i chupe Jotopa Róga guive:
—Ere Israel guápe, ogueru ramo hymbakuéra oikuave'ẽ haguã chéve, ikatuha ogueru ivaka térã ijovechakuéra apytégui.
Mymbahapyrã togueraha tóro imarã'ỹva. Ñandejára oguerohory haguã imba'e kuave'ẽ, toikuave'ẽ chupe hymba Jotopa Róga rokẽme.
Tomoĩ ipo hymba akã ári ha pe hymba oikuave'ẽva rupi Ñandejára oheja reíta chupe iñangaipa.
Tojuka hymba tóro Ñandejára renondépe ha pa'i Aarón ra'ykuéra toikuave'ẽ Ñandejárape huguy ha huguýpe avei tohypýi altar, oĩva Jotopa Róga rokẽ renondépe ha tohypýi avei altar jerekuévo.
Oguerúva hymba oikuave'ẽ haguã, toipiro ha toipehe'ã,
ha pa'ikuéra, Aarón ra'y, tomoĩ jepe'a altárpe ha tojatapy,
omoĩ haguã hi'ári pe mymba pehẽnguekuéra, iñakãngue ha ikyrakue oĩva hyekuére.
Oikuave'ẽva mymbahapy tojohéi ýpe hymba ryekue, ipokue ha ipykue, ha pa'i tohapypa altar ári, oiko haguã chugui mymbahapy hyakuã asýva Ñandejárape.
Ovecha ramo pe mymba oñekuave'ẽva, térã kavara ramo, tojereru mácho imarã'ỹva,
ha tojejuka altar yke yvate gotyo Ñandejára renondépe. Pa'ikuéra, Aarón ra'y, tohypýi pe mymba ruguýpe altar ha ijerekuévo;
Upéi toñepehe'ã pe mymba ha pa'i tomoĩ ipehẽnguekuéra jepe'a ári ojehapýva altárpe, tohapy avei iñakãngue ha ikyrakue oĩva hyekuére.
Pe oikuave'ẽva mymbahapy, tojohéi ýpe hymba ryekue, ipokue ha ipykue, ha pa'i tohapypa altar ári, toiko chugui mymbahapy hyakuã asýva Ñandejárape.
Guyra ramo pe ojererúva mymbahapyrã, taha'e jeruti térã pykasu ra'y.
Pa'i, oikuave'ẽvo Ñandejárape guyra, tojajuvoka, toñakã'o, toñami huguy altar ykére ha tohapy altar ári.
Toipe'a iju'ái ha ipype oĩva, ha toity altar ykére kuarahy resẽ gotyo, ojeityhápe tanimbu.
Upéi ojapyhývo ipepógui, tomboja'o guyra mokõi hendápe, oipe'a'ỹre ojuehegui umi ivore. Ipahápe tohapy altárpe jepe'a ári, toiko chugui mymbahapy hyakuã asýva Ñandejárape.
Ojegueru ramo Ñandejárape mba'e remitỹngue kuave'ẽ, tojereru trígo ku'i poravopyre, toñeñohẽ hese ñandyry ha insiénso,
upéi togueraha umi pa'i, Aarón ra'ykuérape, ha peteĩ ha'ekuérava togueru peteĩ ipo renyhẽ trígo ku'i ñandyry reheve ha insiénso oĩ haguéicha, ha tohapy altar ári mandu'arã. Toiko chugui mba'e kuave'ẽ ojehapýva ha hyakuã asýva Ñandejárape.
Mba'e kuave'ẽ imarangatuetéva Ñandejárape guarã añoite ha topyta Aarón ha ta'ýrakuérape guarã.
Regueru ramo ne mba'e kuave'ẽ tatakuápe rembojyva'ekue, tapévake hi'upy trígo ku'i poravo pyrégui oñembovu'ỹva ha oñembojehe'áva ñandyry reheve, térã oñemonávante ñandyrýpe.
Regueru ramo ochyryryva'ekue páilape, tapévake hi'upy ojejapóva trígo poravopyrégui, oñembovu'ỹva ha oñembojehe'áva ñandyry reheve.
Eipehe'ã pe hi'upy ha eñohẽ hese ñandyry. Mba'e kuave'ẽ niko hína.
Regueru ramo ojyva'ekue óllape, tapévake hi'upy ojejapóva trígo ku'i poravopyre ha ñandyrýgui.
Egueraha Ñandejárape ne mba'e kuave'ẽ rejapova'ekue oje'e haguéicha ha eme'ẽ pa'ípe. Ha'e togueraha altar peve.
Pa'i tohapy altar ári ne mba'e kuave'ẽ pehẽngue mandu'arã, mba'e kuave'ẽrõ ojehapy ha hyakuã asýva Ñandejárape.
Hembyre katu imarangatuete Ñandejárape guarã añoite ha topyta Aarón ha ita'ýrakuérape.
Ani remoĩ mba'e mbovuha ne mba'e kuave'ẽme reraháva Ñandejárape ha ani rehapy Ñandejárape guarã mba'eve oguerekóva mba'e mbovupyre térã eirete.
Umi mba'égui remono'õ ypyva'ekue, ikatu reraha Ñandejárape ne mba'e kuave'ẽ ramo chupe guarã, eirete ha mba'e mbovuha. Umíva katu ani ojehapy altárpe hyakuã asy haguã Ñandejárape.
Emoĩ juky opa ne mba'e kuave'ẽme. Juky he'ise ñe'ẽ ñome'ẽ Ñandejára ndive. Ani reikuave'ẽ mba'e kuave'ẽ ijuky'ỹva.
Regueru ramo Ñandejárape ne mba'e kuave'ẽ, pe remono'õ ypyva'ekuégui, tapévake trígo maimbe ha mba'e ra'ỹi peky jejoso pyre, ne mba'e mono'õ tenonderégui.
Ne mba'e kuave'ẽ rehe eñohẽ ñandyry ha emoĩ insiénso, mba'e kuave'ẽ niko hína.
Upéi pa'i toguenohẽ michĩmi mba'e ra'ỹi josopy ha tohapy, ñandyry ha insiénso reheve, mandu'arã, mba'e kuave'ẽrõ ojehapy ha hyakuã asýva Ñandejárape.
Reikuave'ẽ ramo mymbajuka joaju rehegua, ne mba'e kuave'ẽ vaka térã tóro ramo, eikuave'ẽ imarã'ỹva Ñandejára renondépe.
Emoĩ nde po ne mymba akã ári ha ejuka Jotopa Róga rokẽme. Upéi pa'ikuéra, Aarón ra'y, toñohẽ huguy altar ári ha ijerekuévo.
Reikuave'ẽ ramo Ñandejárape mymbajuka joaju rehegua ehapy chupe guarã: ikyrakue ojáva ne rymba ryekue rehe ha pe ojaho'ipáva hyekue,
mokõive ipitikiri'ĩ ikyrakue reheve. Ikyrakue ilómo arigua ha ikyrakue ojaho'íva ipy'akue reipe'áva ipitikiri'ĩ reheve.
Pa'ikuéra tomoĩ altárpe ko'ã mba'e mymbahapy ári ojehapýva jepe'a rendy ári, mba'e kuave'ẽrõ ojehapy ha hyakuã asýva Ñandejárape.
Ne mymbajuka joaju rehegua ovecha térã kavara ramo, kuña térã mácho, ta imarã'ỹ.
Regueru ramo ovecha ra'y reikuave'ẽ haguã Ñandejárape,
emoĩ nde po iñakã ári ha upéi ejuka Jotopa Róga rokẽme. Aarón ra'ykuéra toñohẽ huguy altar ári ha ijerekuévo.
Rejuka ramo ne rymba reikuave'ẽvo Ñandejárape joajurã, emboyke chupe guarã ojehapy haguã: ikyrakue, huguaikue imáta guive oñekytĩva, ha ikyrakue hyekuére oĩva,
ikyrakue mokõive ipitikiri'ĩ arigua, ilómo arigua ha ipy'akue oñerenohẽva ipitikiri'ĩ reheve.
Pa'i tohapy ko'ã mba'e altar ári hi'upy ramo ojehapýva Ñandejárape guarã.
Pe oikuave'ẽva peteĩ kavara, togueraha Ñandejára renondépe,
tomoĩ ipo pe mymba akã ári ha tojuka Jotopa Róga renondépe. Pa'i Aarón ra'ykuéra toñohẽ avei huguy altar ári ha ijerekuévo,
ha toikuave'ẽ Ñandejárape ojehapy haguã: opa ikyrakue hyekuére oĩva:
ikyrakue ojaho'íva mokõive ipitikiri'ĩ, pe oĩva ilómo ári ha ipy'akue oñerenohẽva ipitikiri'ĩ reheve.
Pa'i tohapy ko'ã mba'e altar ári hi'upy ramo hyakuã asýva Ñandejárape. Opa ikyrakue Ñandejára mba'e hína.
Avave Israelgua ndaikatumo'ãi ho'u mymba kyrakue térã huguykue. Kóva hína tembiapoukapy opa Israel guápe oikove aja pukukue, mamo oikohápe.
Ohasa rire 7 ára Moisés ohenói Aarón, ita'ýrakuéra ha Israelgua myakãhárakuérape,
ha he'i Aarónpe: —Eru peteĩ tóro ra'y oñekuave'ẽ haguã mymbajuka ramo ojeheja rei haguã angaipa ha peteĩ ovecha mácho imarã'ỹva oñekuave'ẽ haguã mymbahapy ramo ha eikuave'ẽ Ñandejárape.
Israel guápe ere togueru peteĩ kavara mácho oñekuave'ẽ haguã mymbajuka ramo ojeheja rei haguã angaipa, peteĩ tóro ra'y ha peteĩ ovecha ra'y, mokõive hi'áño peteĩ ha imarã'ỹva, oñekuave'ẽ haguã mymbahapy ramo,
peteĩ tóro ha peteĩ ovecha mácho oñekuave'ẽ haguã Ñandejárape mymba juka ramo joajurã. Tojereru avei mba'e kuave'ẽrã trígo ku'i oñembojehe'áva ñandyry reheve, Ñandejára niko ojehechaukáta peẽme ko árape.
Israelgua ogueru Jotopa Róga renondépe opa mba'e Moisés he'iva'ekue ojegueru haguã, oñembyaty ha opyta joa Ñandejára renondépe.
Upérõ he'i Moisés: —Péicha he'ika Ñandejára pejapo haguã. Pejapo ha Ñandejára ojechaukáta peẽme imimbipápe.
Upéi Moisés he'i Aarónpe: —Eñemboja altar rehe ha eikuave'ẽ ne mymbajuka ojeheja rei haguã angaipa ha ne mymbahapy. Péicha rejapóta mymbajuka nde ha nde rogagua jejavykuére ojeheja rei haguã peẽme. Ha rejapóta avei mymbajuka oikuave'ẽva Israelgua ojeheja rei haguã iñangaipa, ojeheja rei haguã chupekuéra ijejavykue, Ñandejára he'i haguéicha ojejapo haguã.
Aarón oñemboja altar rehe ha ojuka pe tóro ra'y oikuave'ẽva ojeheja rei haguã iñangaipa.
Aarón ra'ykuéra ogueraha chupe upe tóro ra'y ruguy. Ha'e omyakỹ ikuã huguýpe ha omona irundyve altar ratĩ rehe ha oñohẽ huguy hembýva altar pýre.
Upéi ohapy mymba ojejukáva kyrakue ojeheja rei haguã angaipa, mokõive ipitikiri'ĩ ha ikyrakue ojaho'íva ipy'akue, Ñandejára he'i haguéicha Moiséspe ojejapo haguã.
Ho'o ha ipirekue katu ohapy mombyry tekohágui.
Aarón ojuka avei mymba oñekuave'ẽva mymbahapy ramo ha ita'ýrakuéra ogueraha chupe huguy. Aarón ohypýi altar ha ijerekuévo.
Upéi ogueraha hikuái tóro ra'y akã oñekuave'ẽva mymbahapy ramo, avei ipehẽnguekuéra ha Aarón ohapy umíva altar ári.
Upéi ojohéi hyekue ha hetymangue ha ohapy pe mymbahapy oĩva altárpe, ha ohapypa avei pe mymba ojejukava'ekue rembyre.
Upéi oikuave'ẽ mymbajuka Israel guáre: ogueruka peteĩ kavara mácho oñemboykéva ojejuka haguã Israelgua angaipáre, ojuka ha oikuave'ẽ angaipáre pe tenondeve guaréicha.
Oikuave'ẽvo mymba oñemboykéva mymbahapyrã, ojapo oje'e haguéicha.
Upéi oikuave'ẽ mba'e kuave'ẽ kokuépe guare. Chugui ojapyhy peteĩ ipo renyhẽ ha ohapy altar ári mymbahapy pyharevegua reheve.
Ojuka avei tóro ha ovecha mácho Israelgua oikuave'ẽva joajurã. Aarón ra'ykuéra ogueraha chupe huguy ha ohypýi altar ha ijerekuévo.
Ombohasa avei chupe tóro ha ovecha mácho kyrakue, huguaikue, ikyrakue ojaho'íva hyekue, mokõive ipitikiri'ĩ, ikyrakue ipy'akue arigua,
ha omoĩ ikyrakue ipyti'akue ykére. Upérõ Aarón ohapy mymba kyrakue altar ári.
Ipyti'akue ha hetymangue akatúa oikuave'ẽ Ñandejárape omyatymóivo Ñandejára he'i haguéicha Moiséspe ojejapo haguã.
Upérõ Aarón, omopu'ãvo ipo Israelgua gotyo ohovasa chupekuéra, ha oikuave'ẽ rire mymbajuka ojeheja rei haguã angaipa, mymbahapy ha mymbajuka joajurã, oguejy altárgui.
Upéi Moisés ha Aarón oike Jotopa Rógape ha osẽvo okápe ohovasa Israel guápe. Upérõ Ñandejára ojechauka imimbipápe opa Israel guápe.
Osẽ tata Ñandejára oĩhágui ha ohapy mymba oĩva ojehapy haguã ha ikyrakue altar arigua. Ohechávo ko mba'e, Israelgua osapukái joa vy'águi ha oñesũ omomba'e guasúvo Ñandejárape.
Ñandejára he'i Moiséspe:
—Ejapo ko'ã mba'e oñemopotĩ haguã pe hasýva kuru vaígui: Hasýva tojereraha pa'i rendápe,
ha pa'i tosẽ tekohágui oma'ẽ haguã hese. Pa'i ohecha ramo pe hasýva okuera hague ikuru vaígui,
togueruka mokõi guyra ipotĩva pe okueráva oñemopotĩ haguã, avei tajy pehẽngue, poyvi pytã ha ñana rogue apesã.
Tojukauka peteĩva umi guyra peteĩ ólla ñai'ũme oguerekóva y ykuágui ojegueruva'ekue,
ha tomyakỹ guyra oikovéva, tajy pehẽngue, poyvi pytã ha ñana rogue apesã pe guyra ruguýpe ojejukáva y ykuápe guare ári.
Upéi tohypýi tuguýpe 7 jey pe oñemopotĩvape kuru vaígui ha toguereko chupe ipotĩva ramo. Upéi topoi pe guyra oikovévagui.
Pe oñemopotĩva tojohéi ijao, tojahu ha tojehague'opa opyta haguã ipotĩ. Upéi ikatúma oike tekohápe ha toiko'ỹ hógape 7 ára pukukue.
Upe 7 arahápe toñemyakã perõ, tomoperõ hendyva, ityvyta ha mamo haguehápe, tojohéi ijao, tojahu ha opytáta ipotĩ.
Ára 8hápe, togueru mokõi ovecha ra'y imarã'ỹva ha peteĩ ovecha ra'y kuña imarã'ỹva, hi'áño peteĩva, avei 6 kílo imédio trígo ku'i iporãvéva mba'e kuave'ẽrã oñembojehe'áva ñandyry reheve ha médio lítro rupi ñandyry.
Pa'i ojapótava ñemopotĩ, tomoĩ Ñandejára renondépe oñemopotĩvape opa umi mba'éreve Jotopa Róga rokẽme.
Tojapyhy peteĩ ovecha ra'y oikuave'ẽ haguã mymbajuka ramo ñemyengoviarã, ha heseve pe ñandyry, ha tombokacha Ñandejára renondépe.
Upéi tojuka ovecha ra'y ojejukahápe mymba oñekuave'ẽva ojeheja rei haguã angaipa ha mymbahapy peteĩ hendápe oñemboykéva Ñandejárape guarã. Pe mymba niko pa'i mba'e hína oiko ramo mymbajuka, taha'e ojeheja rei haguã angaipa, taha'e ñemyengoviarã, oñemboykégui Ñandejárape guarã añoite.
Upéi pa'i tomyakỹ pe oñemopotĩva nambiguy akatúa, ikuã guasu akatúa ha ipysã guasu akatúa, pe mymba ojejukáva ñemyengoviarã ruguýpe.
Upéi pa'i toñohẽ michĩmi ipopyte asúpe ñandyry oñekuave'ẽva'ekue,
upéi tomyakỹ peteĩ ikuã akatúa ñandyrýpe oguerekóva ipo asúpe ha tohypýi 7 jey pe ñandyrýpe Ñandejára renondépe.
Pe ñandyry rembyre ipopegua reheve, pa'i tomyakỹ pe oñemopotĩva nambiguy, kuã guasu, ha pysã guasu akatúa, pe tuguy oñemona hague ári,
ha pe ñandyry rembyre oĩva pa'i pópe tojehekuavo pe oñemopotĩva akã ári. Péicha pa'i rupi ojeheja reíta oñemopotĩvape iñangaipa Ñandejára renondépe.
Pa'i toikuave'ẽ mymbajuka ojeheja rei haguã angaipa, oñemopotĩ haguã pe ipotĩ'ỹva, upéi toikuave'ẽ mymbahapy.
Ha toikuave'ẽ altar ári mymbahapy mba'e kuave'ẽ reheve. Péicha pa'i rupi ojeheja reíta ipotĩ'ỹva angaipa ha opytáta ipotĩ.
Pe hasýva ndaikatúi ramo ojogua umi mba'e oikotevẽva imboriahúgui, toikuave'ẽ omyatymóivo peteĩ ovecha ra'y mymbajuka ramo ñemyengoviarã ojeheja rei haguã iñangaipa, ha avei togueru mba'e kuave'ẽ ramo 2 kílo trígo ku'i iporãvéva oñembojehe'áva ñandyry reheve, ha médio lítro rupi ñandyry.
Heseve mokõi jeruti térã mokõi pykasu ra'y, ikatuháicha chupe, peteĩ oñekuave'ẽ haguã mymbajuka ramo ojeheja rei haguã angaipa ha pe ambue oñekuave'ẽ haguã mymbahapy ramo.
Upe ára 8hápe togueraha umíva tome'ẽ pa'ípe Jotopa Róga rokẽme, oñemopotĩ haguã Ñandejára renondépe.
Pa'i tojapyhy ovecha ra'y ha ñandyry ha tombokacha mba'e kuave'ẽ ramo Ñandejára renondépe.
Ojuka rire ovecha ra'y ojejukáva ñemyengoviarã, pa'i tojapyhy huguykue ha tomyakỹ pe oñemopotĩva nambiguy, kuã guasu ha pysã guasu akatúa.
Upéi toñohẽ pe ñandyrýgui oñekuave'ẽva ipopyte asúpe.
Tomyakỹ peteĩ ikuã akatúa ñandyrýpe oguerekóva ipopyte asúpe, tohypýi 7 jey Ñandejára renondépe,
ha tomona pe oñemopotĩva nambiguy, kuã guasu ha pysã guasu akatúa, omona haguépe hese mymba ojejukava'ekue ruguy.
Tohekuavo pe ñandyry hembýva ipópe oñemopotĩva akã ári, ojeheja rei haguã chupe iñangaipa Ñandejára renondépe.
Upéi toikuave'ẽ peteĩ umi jeruti térã pykasu ra'ýgui, chupe ikatuháicha,
peteĩ mymbajuka ramo ojeheja rei haguã angaipa ha ambue mymbahapy ramo, ha heseve umi mba'e kuave'ẽ. Péicha pa'i rupi ojeheja reíta iñangaipa oñemopotĩvape Ñandejára renondépe.
Kóva hína tembiapoukapy ñemopotĩ rehegua, pe ikuru vaíva ha imboriahúvape guarã.
Ñandejára he'i Moisés ha Aarónpe:
—Peĩma ramo Canaánpe, ame'ẽva peẽme pene mba'erã, ha upépe ambou mbara vai ógare,
pe óga jára toho omomarandúvo pa'ípe ha te'i: “Ahecha osẽha che róga rehe peteĩ mba'e ojoguáva mbara vaípe”.
Pa'i, oike mboyve pe ógape oma'ẽ haguã mbara vaíre, te'i oñemonandi haguã, ani haguã he'i ojaha potĩ'ỹ mba'eve ipype guáre. Upéi toike pa'i oma'ẽ haguã pe ógare.
Ohecha ramo pe mbara okaruha óga roguyke rehe ha hovyũ térã pytãngyha,
pa'i tosẽ okápe ha tomboty pe óga 7 ára pukukue.
Tou jey pe ára 7hápe ha ohecha ramo pe mbara iñasãi hague óga roguykére,
toguenohẽka umi ita iparáva ha tomombouka okápe mombyry távagui, yty apytépe.
Toikarãika óga ryepy, ha ky'a oñerenohẽva toñemombo avei pe yty apytépe.
Upéi tojereru ita ipyahúva ha toñemoĩ pe ógape umi ojepe'ava'ekue rendaguépe. Ha toñembyape pyahu pe óga.
Pe mbara iñasãi jey ramo pe ógare ojepe'a rire chugui umi ita, oñekarãi ha oñembyape pyahu rire,
pa'i toike jey. Ha ohecha ramo pe mbara iñasãi hague ógare, oja hína hese mbara vai ha óga potĩ'ỹ hína upéva.
Tojeity pe óga. Ijita, ijyvyra ha opa mba'e ojeporuva'ekue ojejapo haguã, toñerenohẽ mombyry távagui ha toñemombo yty apytépe.
Maymáva rehe oikéva pe ógape oñemboty aja, ojáta potĩ'ỹ ka'aru pytũ meve.
Okéva upépe tojohéi ijao ha okarúva upépe tojohéi avei.
Pa'i oike ramo ha ohecha pe ógare oñembyape pyahu rire naiñasãi hague pe mbara, te'i hese ipotĩha, opáma niko pe mbara vai.
Upérõ, oñekuave'ẽ haguã pe ógare mymbajuka ojeheja rei haguã angaipa, tojapyhy mokõi guyra, tajy pehẽngue, poyvi pytã ha ñana rogue apesã.
Tojuka peteĩ umi guyrágui ólla ñai'ũ ári oguerekóva pype y ykua pegua.
Upéi tojapyhy pe tajy pehẽngue, ñana rogue apesã ha poyvi pytã pe guyra oikovéva reheve ha tomyakỹ pe guyra ojejukava'ekue ruguýpe ha y ykua peguápe. Ha tohypýi pype pe óga 7 jey.
Péicha omopotĩta pe óga pe guyra ojejukava'ekue ruguýpe, y ykuápe guarépe, guyra oikovéva, tajy, ñana rogue apesã ha poyvi pytãme.
Upéi topoi pe guyra oikovévagui osẽvo pe távagui, ha péicha oikopáta oñekotevẽva pe óga ipotĩ haguã.
Kóva hína tembiapoukapy oime haichagua kuru vai ha apirype,
mbara vai aóre ha ógare,
apeno, kuru ha mbara rehegua,
pa'i he'i haguã ipotĩva ha ipotĩ'ỹva. Ápeve tembiapoukapy kuru vai rehegua.
Ñandejára he'i Moisés ha Aarónpe:
—Peje Israel guápe ko'ã mba'e: Peteĩ kuimba'e imombary syry ramo, oja hese potĩ'ỹ.
Ha imombary hypy'a ramo ha nosẽi okápe, opytágui hyepýpe, opaichave ramo oja hese potĩ'ỹ.
Mamo pe kuimba'e oñenohápe, upe hupa tojerereko ipotĩ'ỹva ramo. Mamo ha'e oguapyhápe avei tojerereko ipotĩ'ỹva ramo.
Oimeraẽ opokóva pe ha'e oñeno haguére, tojohéi ijao ha tojahu; ojáta hese potĩ'ỹ ka'aru pytũ meve.
Oimeraẽ oguapýva ha'e oguapy haguépe, tojohéi ijao ha tojahu, ojáta hese potĩ'ỹ ka'aru pytũ meve.
Oimeraẽ opokóva pe kuimba'ére, tojohéi ijao ha tojahu; ojáta hese potĩ'ỹ ka'aru pytũ meve.
Pe kuimba'e ondyvu ramo peteĩ hapicha ipotĩvare, ko tapicha tojohéi ijao ha tojahu, ojáta hese potĩ'ỹ ka'aru pytũ meve.
Oimeraẽ mymba apéro oiporúva pe kuimba'e tojerereko ipotĩ'ỹva ramo.
Oimeraẽ opokóva peteĩ mba'ére oguapy haguépe upe kuimba'e, tojerereko ipotĩ'ỹva ramo ka'aru pytũ meve. Oimeraẽ ogueraháva peteĩ umi mba'égui, tojohéi ijao ha tojahu, tojerereko ipotĩ'ỹva ramo ka'aru pytũ meve.
Pe kuimba'e opoko ramo peteĩ hapicháre ojepohei'ỹre, pe tapicha tojohéi ijao ha tojahu; ojáta hese potĩ'ỹ ka'aru pytũ meve.
Ólla ñai'ũ opokóva pe kuimba'e, tojejoka. Mba'e yvyra guigua tojejohéi.
Ko kuimba'e okuera ramo, toipapa 7 ára ha upéi tojohéi ijao, tojahu y ykuápe guarépe ha upéicha ipotĩta.
Ára 8hápe togueraha mokõi jeruti térã mokõi pykasu ra'y Jotopa Róga rokẽme, ome'ẽ haguã pa'ípe Ñandejára renondépe.
Pa'i toikuave'ẽ peteĩ guyra mymbajuka ramo ojeheja rei haguã angaipa ha pe ambue mymbahapy ramo, ha péicha omopotĩta Ñandejára renondépe kuimba'e hasyva'ekuépe.
Kuimba'e omomba ramo, tojahu ha tojerereko ipotĩ'ỹva ramo ka'aru pytũ meve.
Oimeraẽ ao térã vakapi omomba haguépe, tojejohéi ýpe ha ojáta hese potĩ'ỹ ka'aru pytũ meve.
Kuimba'e ha kuña oikórõ oñondive, mokõive tojahu ha ojáta hesekuéra potĩ'ỹ ka'aru pytũ meve.
Kuña imba'asy guejýva tojerereko ipotĩ'ỹva ramo 7 ára pukukue. Oimeraẽ opokóva hese tojerereko ipotĩ'ỹva ramo ka'aru pytũ meve.
Mamo ha'e oñenoháme imba'asy guejy aja, tojerereko ipotĩ'ỹva ramo. Mamo ha'e oguapyhápe tojerereko ipotĩ'ỹva ramo.
Oimeraẽ opokóva ha'e oñeno haguére, tojohéi ijao, tojahu ha tojerereko ipotĩ'ỹva ramo ka'aru pytũ meve.
Oimeraẽ opokóva ha'e oguapy haguépe, tojohéi ijao, tojahu ha tojerereko ipotĩ'ỹva ramo ka'aru pytũ meve.
Opokóva taha'e pe kuña oguapy haguére, taha'e oñeno haguére, tojerereko ipotĩ'ỹva ramo ka'aru pytũ meve.
Oĩrõ kuimba'e oñenóva hendive, oja hese ipotĩ'ỹ ha tojerereko ipotĩ'ỹva ramo 7 ára pukukue, ha péicha avei mamo ha'e oñenoháme.
Peteĩ kuña huguy syry ramo na imba'asy guejýi jave, ha huguy syry hi'are ramo heta ára, térã imba'asy guejy hi'are ramo jepive guágui, tojerereko ipotĩ'ỹva ramo, imba'asy guejy ramo guáicha.
Mamo ha'e okehápe térã oguapyhápe huguy syry aja, tojerereko ipotĩ'ỹva ramo, imba'asy guejy ramo guáicha.
Oimeraẽ opóva umi mba'ére ha'e oñeno térã oguapy haguépe, tojerereko ipotĩ'ỹva ramo. Tojohéi ijao, tojahu ha tojerereko ipotĩ'ỹva ramo ka'aru pytũ meve.
Opyta vove huguy syry, toipapa 7 ára ha upéi ipotĩta.
Ára 8hápe togueraha pa'ípe Jotopa Róga rokẽme mokõi jeruti térã mokõi pykasu ra'y.
Pa'i toikuave'ẽ peteĩ guyra mymbajuka ramo ojeheja rei haguã angaipa ha pe ambue mymbahapy ramo. Péicha ipotĩta pe kuña.
Peẽ pembo'eva'erã Israel guápe ko'ã mba'e potĩ'ỹ rehegua ani haguã umi mba'e ojuka chupekuéra omongy'a haguére pe che Rekoha.
Ãva hína tembiapoukapy oĩ ramo kuimba'e imombary syrýva térã omombáva ha upévare opyta ipotĩ'ỹ,
térã kuña imba'asy guejýva, térã imba'asy syrýva taha'e kuimba'e térã kuña, térã kuimba'e oñenóva kuña ndive imba'asy guejy aja.
Ñandejára oñe'ẽ Moiséspe omano rire mokõi Aarón ra'y, oñemboja haguére Ñandejára rendápe,
ha he'i chupe: —Ere nde ryke'y Aarónpe toike'ỹ oimeha ára Tupã kotýpe oĩva poyvi sãingo kupépe, karameguã mbotyha renondépe, ani omano mba'e. Che niko ajechaukáta arai rupi pe mbotyha ári.
Aarón ikatu oike upépe ogueru rire tupaópe tóro ra'y oñekuave'ẽ haguã mymbajuka ramo ojeheja rei haguã angaipa ha ovecha mácho oñekuave'ẽ haguã mymbahapy ramo.
Tomonde ijao puku líno, kasõ mbyky líno ári, tojeku'akua ku'a jokuahápe ha iñakãre tomoĩ iñakãngao líno. Ko'ãva hína ao oñemboykéva Ñandejárape guarã ha upévare tekotevẽ ojahu oñemonde mboyve.
Israel ra'ykuéragui tojapyhy Aarón mokõi kavara mácho oikuave'ẽva'erã ojeheja rei haguã angaipa ha peteĩ kavara mácho oikuave'ẽva'erã mymbahapy ramo.
Upéi toikuave'ẽ tóro ra'y mymbajuka ramo ojeheja rei haguã chupe ha hóga guápe iñangaipa.
Upéva rire tojapyhy umi mokõi kavara mácho ha toikuave'ẽ Ñandejára renondépe Jotopa Róga rokẽme.
Upéi toity hesekuéra po'a: peteĩ Ñandejárape guarã ha pe ambue Azazel peguarã.
Pe kavara mácho ho'áva rehe po'a Ñandejárape guarã, toikuave'ẽ Aarón mymbajuka ramo ojeheja rei haguã angaipa.
Pe ho'áva rehe po'a Azazel peguarã katu, tomoĩ Ñandejára renondépe ojuka'ỹre ojeheja rei haguã angaipa ha upéi tomondo yvy ojeiko'ỹháme, Azazel peguarã.
Aarón toikuave'ẽ tóro ra'y mymbajuka ramo iñangaipa ha hogagua angaipáre.
Upéi tojapyhy myatatĩha renyhẽ tatapỹi rendýgui oñerenohẽva altárgui, ha mokõi po renyhẽ insiénso ku'i ryakuã porã, ha togueraha poyvi sãingo kupépe.
Tomoĩ insiénso tata ári Ñandejára renondépe, ikatu haguã pe tatatĩ ryakuã porã osẽva chugui ojaho'i karameguã juru mbotyha ha ani ha'e omano.
Upéi tomyakỹ ikuã tóro ra'y ruguýpe ha tohypýi karameguã juru mbotyha, ijyke kuarahy resẽ gotyogua rehe ha ikuãme avei tohypýi heta jey ijyke tenondegua.
Upéi tojuka pe kavara mácho ha toikuave'ẽ mymbajuka ramo Israelgua angaipáre, ha togueraha huguy poyvi sãingo kupépe oĩháme karameguã juru mbotyha. Upéva tohypýi ojapo haguéicha tóro ra'y ruguy reheve.
Péicha omopotĩta Tupã koty, Israelgua ohupyty haguã jeheja rei hembiapo ky'akuégui, heko ñemoĩgui ha hembiapo vaikuégui. Tojapo avei péicha Jotopa Róga rehe, oĩva Israelgua ha hembiapo ky'akue apytépe.
Aarón oĩ aja Tupã kotýpe ojeheja rei haguã iñangaipa chupe, hogaguápe ha mayma Israel guápe iñangaipa, pe ha'e oike guive osẽ meve, avave noĩriva'erãi Jotopa Rógape.
Upéi tosẽ omopotĩ haguã altar oĩva Ñandejára renondépe. Tomona tóro ra'y ha kavara mácho ruguy irundyve altar ratĩ ha ijerére,
ha ikuãme tohypýi tuguýpe altar 7 jey. Péicha omopotĩta Israelgua rembiapo ky'akuégui ha omboykéta Ñandejárape guarã pe altar.
Omopotĩmba rire Tupã koty, Jotopa Róga ha altar, Aarón togueruka pe kavara mácho ojejuka'ỹva,
ha omoĩvo ipo hi'ári tomombe'u Israelgua reko aña, heko ñemoĩ ha iñangaipakuéra. Péicha omoĩta kavara mácho akãre Israelgua angaipa, ha peteĩ kuimba'e togueraha pe kavara mácho yvy ojeiko'ỹháme.
Péicha pe kavara mácho ogueraháta ijehe mayma Israelgua ñañangue, avave oiko'ỹháme, ha upépe ojepoíta chugui.
Upéi Aarón toike Jotopa Rógape toipe'a ijao líno omondeva'ekue oike haguã Tupã kotýpe ha toheja upépe.
Upe tenda marangatúpe tojahu, ha oñemonde rire tosẽ toikuave'ẽ mymbahapy imba'éva ha pe ojapóva Israel guáre. Upéicha ha'e ohupytýta ñepysyrõ iñangaipágui ha umi Israelgua iñangaipágui.
Pe mymba ojejukáva kyrakue ojeheja rei haguã angaipa tojehapy altárpe.
Ha pe oguerahava'ekue kavara mácho opoi haguã Azazélpe, tojohéi ijao ha tojahu. Upe rire ae ikatu oike tekohápe.
Tóro ra'y ha kavara mácho ojejukava'ekue ojeheja rei haguã angaipa, ha huguy ojererahava'ekue Tekohápe ojehupyty haguã jeheja rei angaipágui, tojereraha mombyry tekohágui ha tojehapy ipirekue, ho'o ha hekakakue.
Pe ohapýva ko'ã mba'e tojohéi ijao, tojahu ha upe rire ae toike tekohápe.
Kóva hína tembiapoukapy peẽme opa árape guarã: Ára 10, mes 7hápe, ani pe'u mba'eve ha ani pemba'apo avave Israelgua ha avave mombyrygua oikóva pende apytépe.
Ko árape niko pehupytýta pysyrõ Ñandejára renondépe pene angaipágui, ha peñemopotĩta chuguikuéra.
Tembiapoukapy opa árape guarã hína kóva: Ko ára peẽme guarã pytu'u ha karu'ỹ ára.
Pa'i guasu oñemboykéva Ñandejárape guarã oñeñohẽvo hese ñandyry, ha oñemoingóva pa'i guasúrõ itúva rendaguépe, tojapo ñemopotĩ angaipágui: tomonde ijao líno oñemboykéva Ñandejárape guarã,
ha tomopotĩ Tupã koty, Jotopa Róga ha altar ha tohupyty pysyrõ angaipágui pa'ikuéra ha Israelgua.
Kóva tembiapoukapy peẽme opa árape guarã: áñope peteĩ jey tojejapo ñemopotĩ ojeheja rei haguã Israelgua angaipa. Ha opa mba'e ojejapo Ñandejára he'i haguéicha Moiséspe.
Ñandejára he'i Moiséspe:
—Ere Aarón, ita'ýrakuérape, ha Israel guápe: Kóicha he'ika Ñandejára:
“Oimeraẽ Israelgua ojukáva peteĩ tóro térã ovecha térã kavara oimehápe,
ha ndoguerúi Jotopa Róga rokẽme oikuave'ẽ haguã Ñandejárape mymbajuka ramo, upéva tojerereko oporojukáva ramo ha toñemosẽ Israelgua apytégui.
Upévare Israelgua toikuave'ẽ Ñandejárape hymba ojukáva ambue hendápe, ha togueraha pa'ípe Jotopa Róga rokẽme ha'e oikuave'ẽ haguã Ñandejárape mymbajuka ramo joajurã.
Pa'i toñohẽ mymba ruguy altar ári Jotopa Róga rokẽme ha tohapy ikyrakue, tahyakuã asy Ñandejárape.
Ha anivéke Israelgua omymbajuka mba'e pochykuéra ñúme guápe ojapo haguéicha ymave. Kóva hína peẽme tembiapoukapy opa árape guarã.
Oimeraẽ Israelgua, térã mombyrygua oikóva ijapytépekuéra, oikuave'ẽ ramo mymbahapy térã mymbajuka,
ha ndo guerahái Jotopa Róga rokẽme oikuave'ẽ haguã Ñandejárape, toñemosẽ Israelgua apytégui.”
Peteĩ Israelgua térã mombyrygua oikóva ijapytépekuéra ho'u ramo so'o huguy reheve, che voi amosẽta chupe Israelgua apytégui.
Opa umi oikovéva rekove niko oĩ huguýpe ha upévare che ha'e oñeñohẽ haguã opa tuguy altar ári ojepe'a haguã opa angaipa. Huguýpe oĩ hína pe máva rekove, ha oipe'a angaipa.
Upévare ha'e Israel guápe: Aníke peẽ térã mombyrygua oikóva pene ndive pe'u so'o huguy reheve.
Peteĩ Israelgua térã mombyrygua oikóva ijapytépekuéra ojuka ramo tymba térã guyra ipotĩva rehegua, toñohẽ huguy ha tojaty yvýpe.
Opa oikovéva rekove oĩ huguýpe ha upévare Ñandejára he'i Israel guápe, ani ho'u so'o huguy reheve ha oimeraẽ ojapóva péicha toñemosẽ Israelgua apytégui.
Oimeraẽ Israelgua térã mombyrygua ho'úva tymba omanóva ro'o, térã tymba ro'o tymba ñarõ ojukava'ekue, tojohéi ijao, tojahu ha toha'arõ ka'aru pytũ meve ipotĩ haguã.
Ndojapói ramo katu, oja hese angaipa.
Ñandejára he'i Moiséspe:
—Ere Israel guápe ko'ã mba'e ha'ekáva chupekuéra: Ta pende reko marã'ỹ. Che hína opa mba'e Jára ha che reko marã'ỹ.
Pehayhu pende ru ha pende sýpe. Pembyarete pytu'uha ára. Che hína opa mba'e Jára.
Ani pemomba'e guasu tupã gua'ukuéra térã pejapo ha'ãnga óro térã pláta ñemboyku pyrégui. Che hína opa mba'e Jára.
Peikuave'ẽ ramo chéve mymbajuka joajurã, pejapo hekópe ikatu haguã che mbovy'a.
Pe'u ho'o pe árape voi térã ára ambuépe. Hembýva pehapy mbohapy ára haguépe.
Ho'úva mbohapy ára haguépe, tojerereko ijaheipy ramo ha che ndarohorymo'ãi imba'e kuave'ẽ.
Pe ho'úva rehe toja ñañangue ha toñemosẽ Israelgua apytégui omomarã haguére mba'e oñemboykéva chéve guarã.
Pemono'õvo trígo pende kokuégui ani peikytĩ hembe'y peve, térã pehupi hi'a ho'ava'ekue.
Pemono'õvo pende parral'a pejapo péicha avei: ani pehupi hi'a ho'ava'ekue. Peheja mboriahúpe ha mombyry guápe. Che hína opa mba'e Jára.
Ani pemonda. Ani pende japu térã peñombotavy ojupe.
Ani peme'ẽ pene ñe'ẽ che rérape japu reheve, péicha pemomarã peína che réra. Che hína pende Jára.
Ani rejopy nde rapicha ndive térã reipe'a imba'éva. Ani reheja ko'ẽrõ guarã ñehepy me'ẽ hembiapokuére.
Ani reñe'ẽ vai ohendu'ỹvare. Ani remoñepysãnga ohecha'ỹvape. Ehechauka rejapoha che rembipota. Che hína pende Jára.
Ta pende reko joja peporombojovake ramo. Ani pembojeroviave imboriahúvape térã pekyhyje imba'e rereko hetávagui.
Ani pemosarambi japu pene retã guáre. Ha ani peñemoĩ peteĩ ñe'ẽme pende rapichápe ojukáva ndive. Che hína pende Jára.
Ani pende py'aro pende rapicha ndive, ha oimérõ ojavy, peje chupe upéva, ani oja pende rehe iñangaipa.
Ani pejapo ivaíva pene retãgua rehe ojapova'ekue ivaíva pende rehe, térã pende py'aro hendive. Pehayhu pende rapichápe pende jupéicha. Che hína pende Jára.
Pejapo che rembiapoukapy. Ani pembojapyhy oñondive mymba ndaha'éiva ojuehegua. Ani pembojehe'a pene ñemitỹ pende kokuépe. Ani pemonde ao ojejapóva opaichagua poyvígui.
Kuimba'e oñenóva kuñataĩ ndive ha'éva ambue rembiguairã térã ne'ĩrava ojejogua, térã ojepoi tembiguái rekógui, tohepy me'ẽ hese hepykue ha ani ojejuka, pe kuñataĩ niko tembiguái.
Pe kuimba'e toikuave'ẽ Ñandejárape kavara mácho mymbajuka ramo iñangaipáre ha togueraha Jotopa Róga rokẽme.
Pa'i tojerure Ñandejárape ojeheja rei haguã iñangaipa pe kuimba'épe ha ojeheja reíta chupe.
Peike rire Canaán retãme ha peñotỹ opaichagua yva máta, oja hi'a rehe potĩ'ỹ umi mbohapy áño tenondegua ha ani pe'u chugui.
Irundy áño haguépe opa yva tojereru chéve mba'e kuave'ẽ ramo ha tuicha tojevy'a.
Áño 5hápe, ikatúma pe'u hi'a ha peñongatu kuaa pe'u haguã. Che hína opa mba'e Jára.
Ani pe'u so'o huguy reheve. Ani pejapo paje, térã peñeha'ã peikuaa pe ojehútava.
Peikytĩvo pene akã rague, ani peheja ijapu'a, ha ani avei peikytĩ pene rendyva rembe'y.
Ani peikutupa pende rete pembyasy ramo peteĩ omanóvape, ha ani pejapo mba'eveichagua ta'ãnga pende pirére. Che hína opa mba'e Jára.
Ani pemomarã pende rajýpe pejapóvo chugui kuña reko vai. Pejapo ramo péicha, pemyenyhẽta pe tetã teko ky'águi.
Pembyaje pytu'uha ára ha pejapo mba'e ramo che Rekoha. Che hína opa mba'e Jára.
Ani peporandu omanóva ãnguépe térã peho umi chupekuéra ohenóiva rendápe. Peho ramo oja pende rehe potĩ'ỹ. Che hína opa mba'e Jára.
Itujávape ejapo mba'e ramo ha embyaje chupe. Che momba'e ha ehendu che ñe'ẽ. Che hína opa mba'e Jára.
Ani pembohasa asy mombyry guápe oikóva pende apytépe.
Pehayhu chupe, peẽichagua avei niko. Peẽ mombyryguava'ekue avei Egíptope. Che hína opa mba'e Jára.
Pende reko jojápe peñombojovakévo
Oimeraẽ mba'e peha'ãva, peha'ã hekópe.
Pejapo che rembipota ha che rembiapoukapy. Che hína Tupã pende Jára poguenohẽva'ekue Egíptogui.”
Ñandejára he'i Moiséspe:
—Ere Israel guápe ko'ã mba'e ha'ekáva chupekuéra: “Oimeraẽ Israelgua térã mombyrygua oikóva Israélpe oikuave'ẽ ramo ita'ýra tupã gua'úpe hérava Moloc, tomano. Tetãgua pepegua tojuka chupe itápe.
Che voi añemoĩta pe kuimba'ére ha ahundíta chupe omongy'a haguére che Rekoha ha omomarã haguére che réra imarã'ỹva, oikuave'ẽvo ita'ýra Molócpe.
Pepegua ndojepy'apýi ramo ko mba'ére ha ndojukái pe kuimba'épe,
che añemoĩta hese, rogagua ha opa oñemongy'ava'ekuére hendive, omomba'e guasúvo Molócpe, ha ahundíta chupekuéra.
Oĩ ramo oñemongy'áva ohóvo omanóva ãngue ha paje apoha rendápe, che añemoĩta hese ha ahundíta chupe.
Pende reko marã'ỹ, ché che reko marã'ỹháicha. Che hína Tupã pende Jára.
Pejapo che rembiapoukapy. Che hína pende Jára pomboykéva che mba'erã.
Ojahéiva itúva térã isýre tojejuka. Hesénte oja imanongue ojahéi haguére hesekuéra.
Oñemongy'áva oikóvo hapicha rembireko ndive, tojejuka ha'e ha pe kuña avei.
Oñenóva itúva kuña ndive, omomarã itúva teépe. Upévare tojejuka pe kuimba'e ha pe kuña ha imanongue toja hesekuéra.
Oñenóva ita'ýra rembireko ndive, mokõive tojejuka ha imanongue toja hesekuéra. Upéva niko mba'e nde vaíva hína.
Kuimba'e oñenóva kuimba'e ndive ha'e ramo guáicha kuña, mokõive tojejuka ha toja hesekuéra imanongue. Mba'e nde vaipa jepéva hína pe ojapóva hikuái.
Omendáva peteĩ kuñáre ha pe kuña sy rehe avei, rasaitereíma ivai pe ojapóva. Pe kuimba'e ha mokõive kuña tojehapy hekove. Péicha mante ndaipórimo'ãvéi umichagua pende apytépe.
Kuimba'e oipyhy ramo tymbápe, tojejuka pe kuimba'e ha pe tymba avei.
Kuña ojejapyhyka ramo tymbápe, tojejuka pe kuña ha pe tymba, ha toja hesekuéra imanongue.
Omendáva iteindýrare, taha'e itúva rajy térã isy memby, ha oiko hikuái oñondive, umíva toñemosẽ hetãgui. Rasáma niko notĩri pe kuimba'e oguerekóva iteindýra teépe. To'a hi'ári hembiapo vaikue.
Oñenóva kuña ndive imba'asy guejy aja, mokõive oñemongy'a ohechávo mamóguipa osẽ kuña ruguy; upévare toñemosẽ hikuái hetãgui.
Aníke reñeno nde tia ndive, taha'e nde sy guio térã nde ru guio. Peñeno haguére ojoruguy reheguáva, mokõivére oja angaipa.
Oñenóva itio kuña ndive, omomarã itio teépe. Mokõive ári ho'a hembiapo vaikue. Omanóta hikuái ñemoñare'ỹre.
Kuimba'e oñemokuñáva hovajáre, ha'e ha hovaja opytáta ñemoñare'ỹre ojapo haguére iky'áva omomarãvo ityvýra térã ityke'ýra teépe.
Pejapo che rembipota ha che rembiapoukapy ha pejapopa peheja'ỹre peteĩnte jepe. Péicharõ pe tetã poguerahahápe peiko haguã, ndojetyvyromo'ãi pende hegui pene mombóvo okápe.
Ani peiko pepegua oiko haguéicha. Ha'ekuéra ojapo opa umi mba'e vai ha'éva peẽme ani haguã pejapo. Upévare che mbojeguarúma hikuái ha amosẽta chupekuéra pogueraha haguã peẽme henda guépe.
Ame'ẽ che ñe'ẽ, peẽtaha ko'ã yvy jára. Che voi amoĩta pende pópe upe tetã osyryhápe ýicha kamby ha eíra. Che hína Tupã pende Jára poiporavova'ekue opa tetã apytégui.
Peẽ peipe'a avei tymba ipotĩva umi ipotĩ'ỹvagui. Ani tymba, guyra térã mba'e yvýre otyryrýva rupi peñemongy'a.
Pende reko marã'ỹ che renondépe. Che hína pende Jára imarã'ỹva poiporavova'ekue opa tetã apytégui che mba'erã.
Omanóva ãnguépe ohenóiva térã paje apoha, taha'e kuimba'e térã kuña, tojejuka itápe ha toja hesekuéra imanongue.”
Ñandejára he'i Moiséspe: —Ere pa'ikuérape Aarón ra'ývape, ani oñemongy'a opokóvo ipehẽngue mano retekuére,
ndaha'éi ramo isy, itúva, ita'ýra, itajýra, ityvýra térã ityke'ýra,
térã iteindýra oikuaa'ỹva gueteri kuimba'e. Umíva rehe ikatu oñemongy'a.
Ipehẽngue omendáva rehe katu ndaikatúi oñemongy'a.
Ani oñemyakã perõ térã oñehendyva'o térã ojekutupa hetépe, ojapoháicha umi ombyasýva ipehẽngue manóme.
Upéva rangue toñemomarãngatu ha ani che momarã. Ha'ekuéra niko umi ohapýva mba'e kuave'ẽ ha oikuave'ẽva chéve hi'upy che mba'erãva. Upévare tekotevẽ ha'ekuéra heko marã'ỹ.
Pa'ikuéra ningo oñemomarangatuva'ekue. Upévare ani omenda hikuái kuña reko vai térã oñerãirõva'ekue térã iména opoiva'ekue chuguíre.
Taheko marã'ỹ ndéve, ha'ekuéra niko umi oikuave'ẽva chéve hi'upy che mba'erãva. Upévare ha'ekuéra heko marã'ỹva'erã ndéve, che amo marangatúva chupekuéra niko che reko marã'ỹ.
Peteĩ pa'i rajy oñemongy'a ramo, oikóvo kuña vai ramo, omomarã itúvape ha upévare tojehapy hekove.
Pa'i guasu, tuichavéva hapicha pa'ikuéra apytépe, akã rehe oñeñohẽva'ekue ñandyry oñemomarangatúva, ikatu haguã omonde pa'i ao. Upévare ipehẽngue mano ramo, toiko'ỹ akã chara ha tomondoro'ỹ ijao, ojapoháicha umi ipehẽngue manóva.
Ani avei oñemongy'a oikévo oĩháme tetekue, taha'e itúva térã isy retekue jepe.
Tosẽ'ỹ Tekohágui, ani omomarã Tekoha, hese niko oñehẽ ñandyry omomarangatúva chupe. Che hína pende Jára.
Hembirekorã toiporavo kuñataĩ pyahu.
Ani omenda kuña iména manóva, térã iména opoíva chugui, térã oñerãirõva, térã kuña reko vaíre. Hembirekova'erã kuñataĩ pyahu hetãgua apytégui ojeporavóva,
ani haguã omongy'a iñemoñare hetãgua apytépe. Che niko hína Tupã amo marangatuva'ekue chupe.
Ñandejára he'i Moiséspe:
—Ere Aarónpe, avave hete meguãva iñemoñare apytépe ndaikatumo'ãiha oñemboja oikuave'ẽvo chéve hi'upyrã che mba'erãva,
taha'e hesatũva, iguata karẽva, itĩmbéva, inambi guasúva,
hetymapẽ térã ijyvapẽva,
ijatúa kandúva, ikarapéva, hesavãva, ikura'ỹiva, ikuru vaíva térã oñeha'ỹi'óva.
Ani oikuave'ẽ chéve mba'e kuave'ẽ ojehapýva, avaveichagua pa'i Aarón ñemoñare hete meguãva. Hete meguã niko, ha upévare ndaikatumo'ãi oikuave'ẽ chéve hi'upy che mba'erãva.
Ikatúta ho'u pe hi'upy ha opa mba'e pa'ípe guarãva,
che koty Tekoha peguápe katu ani oike, térã oñemboja altar rehe, hete meguã niko ha omomarãne che Rekoha. Che hína Tupã amo marangatúva pa'ikuérape.
Moisés he'i Aarónpe, ita'ýrakuéra ha Israel guápe ko'ã mba'e he'ikáva Ñandejára.
Ñandejára he'i Moiséspe:
—Ere Israel guápe ko'ã mba'e: Ko'ãva hína umi ára oñemboykéva Ñandejárape guarã, ha umívape pejapo aty marangatu.
Pereko 6 ára pemba'apo haguã, upe 7ha katu pytu'uha ára. Ani pejapo mba'eveichagua tembiapo ha pejapo aty marangatu. Pe árape pepytu'úta Ñandejára rérape mamo peikohápe.
Árakuéra oñembyareteva'erã Ñandejára rérape, ko'ãva hína:
Ára 14 ramo upe mes peteĩháme, kuarahy oike vove toñembyarete Páskua.
Ára 15 mes hérava Nisán toñembyarete mbuja oñembovu'ỹva. Ha 7 ára pukukue toje'u mbuja oñembovu'ỹva.
Umi 7 áragui pe peteĩháme pejapo aty marangatu ha ani pejapo tembiapo pohýi.
Pehapy mba'e kuave'ẽ Ñandejárape 7 ára pukukue, ára 7hápe pejapo aty marangatu ha ani avave omba'apo.
Ñandejára he'i Moiséspe:
—Kóicha ere Israel guápe: Peike rire pe yvýpe ame'ẽtava peẽme ha pemono'õ pende trígo, peraha pa'ípe pende trígo apesã tenondere.
Pe ára pytu'uha ára rire guápe pa'i tombokacha pe mba'e kuave'ẽ Ñandejára renondépe ojererohory haguã.
Pe árape avei toñekuave'ẽ ovecha ra'y hi'áño peteĩva ha imarã'ỹva, mymbahapy ramo Ñandejárape guarã.
Peru avei heseve 4 kílo imédio trígo ku'i iporãvéva oñembojehe'áva ñandyry reheve ojehapy haguã, tahyakuã asy Ñandejárape. Avei 1 lítro kaguy ojehekuavo haguã mba'e kuave'ẽ ramo Ñandejárape.
Ani pe'u mbuja térã trígo ra'ỹi maimbe térã trígo ra'ỹi kyrỹi, peru mboyve pene mba'e kuave'ẽ Ñandejárape. Kóva hína tembiapoukapy opa árape guarã ohasava'erã túvagui ta'ýrakuérape, mamo peẽ peikohápe.
Pe ára pytu'uha ára riregua, peikuave'ẽ hague pende trígo apesã tenondere, upe guive peipapa 7 semána,
ha péicha, pe pytu'uha ára oúva peve, ojepapáta 50 ára. Upe ramo peraha Ñandejárape mba'e kuave'ẽ ramo pende trígo pyahu,
ha heseve peraha mokõi mbuja pejapóva trígo ku'i iporãvévagui ha oñembovuva'ekue, peteĩ-teĩ oguerekóva 4 kílo, peikuave'ẽva Ñandejárape pende koga'a tenonderégui.
Umi mbuja reheve peraha Ñandejárape 7 ovecha ra'y hi'áño peteĩ ha imarã'ỹva, peteĩ tóro ra'y ha mokõi ovecha mácho, peikuave'ẽ mymbahapy ramo, ha umi mba'e kuave'ẽ ha kaguy reheve tahyakuã asy chupe.
Peikuave'ẽ avei peteĩ kavara mácho mymbajuka ramo angaipáre, ha mokõi ovecha ra'y hi'áño peteĩva, mymbajuka ramo joajurã.
Pa'i tombokacha umíva Ñandejára renondépe umi mokõi mbuja ha umi mokõi ovecha ra'y reheve. Umíva imarangatu Ñandejárape guarã ha topyta pa'ípe.
Pe árape avei pejapo aty marangatu ha ani pejapo tembiapo pohýi. Kóva hína tembiapoukapy opa árape guarã ha tohasa túvagui ta'ýrakuérape, mamo peikohápe.
Remono'õvo nde trígo ani reikytĩ nde kokue rembe'y peve ha ani rehupi umi ho'ava'ekue. Eheja mboriahu ha mombyryguakuérape guarã. Che hína Tupã pende Jára
Ñandejára he'i Moiséspe:
—Ára peteĩha, mes 7hápe, pepytu'úta. Pejapo aty marangatu trompéta púpe.
Pejapo mba'e kuave'ẽ jehapy Ñandejárape ha ani pejapo tembiapo pohýi.
Ñandejára he'i Moiséspe:
—Ára 10pe, mes 7hápe, angaipa jeheja reiha ára hína. Pejapo aty marangatu, ani pe'u mba'eve ha pejapo mba'e kuave'ẽ jehapy Ñandejárape.
Pe ára pukukue ani pemba'apo, Tupã pende Jára oheja reígui peẽme pe árape pene angaipa.
Pe ho'úva oimeraẽ mba'e toñemosẽ hetãgui,
ha pe omba'apóvape che voi ajukáta.
Pe árape ani pemba'apo. Kóva hína tembiapoukapy opa árape guarã opa pene ñemoñarépe mamo oikohápe.
Ára 9, mes 7hápe, hérava Tisri, ka'aru pytũ guive, ára ambue ka'aru pytũ meve, pepytu'u ha ani pemba'apo térã pe'u mba'eve.
Ñandejára he'i Moiséspe: Ere kóicha Israel guápe:
—Ára 15 mes 7hápe, hérava Tisri guive, 7 ára pukukue pembyarete che rérape, Enramáda guýpe jeiko.
Pe ára peteĩháme pejapo aty marangatu ha ani pejapo tembiapo pohýi.
Umi 7 ára pukukue, opa árape pejapo peteĩ mba'e kuave'ẽ jehapy Ñandejárape. Ára 8 haguépe pejapo jeýne aty marangatu ha mba'e kuave'ẽ jehapy Ñandejárape. Arete hína ha ani pejapo tembiapo pohýi.
Ko'ãva hína aretekuéra pejapohápe aty marangatu Tupãme peikuave'ẽvo chupe mba'e kuave'ẽ hi'upyrã, mba'e kuave'ẽ jehapyrã, trígo kuave'ẽ, mymbajuka, kaguy jehekuavo, ojejerureháicha.
Ko'ã mba'e kuave'ẽ oñembojoapy pene mba'e kuave'ẽ peme'ẽva pytu'uha árape, umi pejapóvape Ñandejárape peme'ẽ haguére chupe pene ñe'ẽ térã pejaposéguinte.
Ára 15, mes 7hápe, hérava Tisri, pembyarete 7 ára pukukue, pemono'õmba rire pene remitỹngue kokuépe guare, Ñandejára rérape. Ára peteĩha ha ára paha, pytu'uha hína peẽme guarã.
Ára peteĩháme peiporavo umi yva iporãvéva pende yvaty pegua, peikytĩ yvyra rakã ha mbokaja rakã ha peñepyrũ pembyarete ha pevy'áta Ñandejára rérape 7 ára pukukue.
Pembyarete 7 ára pukukue. Ko tembiapoukapy tojapo pene ñemoñarekuéra opa árape guarã, Ñandejára rérape opa áño pe mes 7hápe, hérava Tisri.
Opa Israelgua toiko enramáda guýpe 7 ára pukukue,
ikatu haguã pene ñemoñare oikuaa Ñandejára oguereko hague Israel guápe enramáda guýpe, ha'e oguenohẽ ramo guare chupekuéra Egíptogui. Che hína Tupã pende Jára.
Péicha Moisés he'i Israel guápe mávapa umi ára ombyareteva'erã Ñandejára rérape.
Ñandejára he'i Moiséspe yvyty Sinaí ru'ãme:
—Ere Israel guápe ko'ã mba'e: Peike rire pe yvýpe che ame'ẽtava peẽme, pemombytu'u pe yvy che rérape.
Ikatu peñemitỹ pende kokuépe 6 áño pukukue. 6 áño pukukue avei ikatu pehakã'o pende parralty ha pemono'õ hi'a,
Pe áño 7hápe katu yvy topytu'u che rérape. Ani peñemitỹ pende kokuépe térã pehakã'o pende parralty.
Ani avei peikytĩ trígo heñóiva ijehegui, ñemono'õ paha rire, térã pemono'õ parral pende parralty noñehakã'óiva'ekuégui. Pe yvy topytu'u.
Pe yvýgui heñóiva opytu'u aja, ohupytýta pekaru haguã peẽ, pene rembiguái kuimba'éva ha kuñáva, pene mba'apohára ha mombyrygua oikóva pene ndive,
pene rymbakuéra ha tymba ka'aguy tetã megua avei. Opa mba'e heñóiva yvýgui omongarúta chupekuéra.
Peipapa 7 jey 7 áño, tombyapu'a 49 áño.
Jeheja rei árape, upéva hína ára 10 mes 7hápe hérava Tisri, toñembopu trompéta tetã pýre.
Péicha pemboykéta Ñandejárape guarã pe áño 50ha, ha pemyerakuãta ñesãsõ opa tetã guápe guarã. Ko áño pukukue, opaichagua yvy toñeme'ẽ jey ijára ypy kuépe ha tojepoi jey opa tapichágui oikova'ekue tembiguái ramo, oho jey haguã rogaguakuéra ndive.
Ani peñemitỹ pende kokuépe térã pemono'õ pe trígo okakuaáva ijehegui, térã parral'a pende parralty noñehakã'óiva'ekuégui.
Ko áño oñemboyke chéve guarã. Pe heñóiva'ekue pende kokuépe ijehegui ae, upévante pe'u.
Ko áñope, opa yvy oñeme'ẽva'ekue plátare toñeme'ẽ jey ijára ypy kuépe.
Ha upévare, peme'ẽ ramo plátare pende yvy pende rapicha Israel guápe térã pejogua chugui ijyvy, ani pejapo hekope'ỹ.
Oñemoĩ haguã pe yvy repy toñema'ẽ mboy áñopa hemby gueteri ojehupyty haguã pe 50.
Hetave hemby ramo hepyvéta pe yvy, mbovyve ramo ivaratovéta. Pe oñeme'ẽva plátare niko hína, koga'a oñerenohẽtava pe yvýgui.
Ani avave ombotavy hapichápe. Pehechauka pembyajeha pende Járape, che niko hína Tupã pende Jára.
Pejapo che rembipota ha pembyaje che rembiapoukapy. Péicharõ peikóta py'a guapýpe upe yvýpe.
Yvy ome'ẽta hi'a, peẽ peikóta kyhyje'ỹre pe yvýpe ha upéva pene mongaru ryguãtã porãta.
Ikatu oĩ oporandúva: Ha mba'épa ro'úta pe áño 7ha pukukue, ndaikatúi ramo roñemitỹ ha romono'õ ore koga'a?
Che pohovasavéta pe áño 6hápe ha yvy hi'áta peẽme mbohapy añorã;
ha péicha pekarúta umi koga'a peñongatuva'ekuégui, peñemitỹ aja pe áño 8hápe, ha pe áño 9hápe jepe ikatúta pekaru chugui, oguahẽ meve ñemono'õ ára.
Yvy ndaikatúi oñeme'ẽ plátare opa árape guarã, che mba'énte niko pe yvy; peẽ katu chéve guarã mombyrygua ha che mbohupánte hína.
Upévare, opa yvy pejoguava'ekue, peme'ẽ jey plátare ijára ypy kuépe ha'e ojoguase ramo.
Peteĩ ne retãgua oso ramo ha ome'ẽ ndéve plátare ijyvy, peteĩ ipehẽngue hi'aguĩvéva ikatu ojogua jey nde hegui pe yvy nde rejoguava'ekue.
Oĩ ramo ndoguerekóiva ipehẽngue ikatúva ojogua jey pe yvy ha'e ome'ẽva'ekue plátare, ha ha'e voi, ombyaty rire oñekotevẽva, ojogua jey ijyvykue,
ijoguahare toipapa mboy ára térã mboy áñomapa ojapo ojogua hague chugui ijyvy, ha tome'ẽ jey chupe pe viru imba'éva umi ára térã áñore, ha ijyvykue avei topyta jey chupe.
Ha ndaikatúi ramo ombyaty pe oñekotevẽva ojogua jey haguã ijyvykue, kóva topyta ijogua harépe áño 50ha peve, ha upévo pe yvy toñeme'ẽ jey ijára ipy kuépe.
Ome'ẽva hóga oĩva peteĩ táva oñemongorávape, ikatúta ojogua jey ohasa mboyve peteĩ áño ome'ẽ hague.
Pe peteĩ áño aja ndojoguajeýi ramo pe óga katu, opytáma opa árape guarã ijoguahare ha iñemoñarekuérape, ha noñeme'ẽjeymo'ãi ijára ypy kuépe upe 50 áño haguépe.
Umi óga okápe oĩva katu, oñemongora'ỹvape, ojererekóta yvy ramo: ikatúta ojejogua jey ha toñeme'ẽ jey ijára ypykuépe 50 áño haguépe.
Levítakuéra ikatúta ojogua ojoguase vovénte ógakuéra oĩva umi táva imba'ekuéravape.
Levíta ramo pe ojogua jeýva peteĩ óga, oguahẽvo pe áño 50 toheja pe óga ha toho jey hóga teépe. Israelgua apytépe niko levítakuéra peteĩnte hóga, ha upéva hína pe oguerekóva itáva teépe.
Umi ñu oguerekóva levítakuéra omongaru haguã hymbakuéra ha oĩva itáva jerére, ndaikatúi oñeme'ẽ plátare. Umíva hína imba'e opa árape guarã.
Peteĩ ne retãgua oso ramo ha opyta ha'eño, emoguahẽ chupe nde rógape mombyrygua ramo ha ereko ne mbohupa ramo.
Ani reiporuka hepy chupe mba'eve. Embyaje Ñandejárape ha toiko ne ndive ne pehẽngue.
Ani reiporuka hepyve chupe nde pláta, térã rejerure heta chupe upe ho'úvare.
Che hína Tupã pende Jára poguenohẽva'ekue Egíptogui ame'ẽ haguã peẽme yvy Canaangua ha aiko haguã peẽme Tupã ramo.
Peteĩ ne retãgua oso ramo oiko aja ne ndive, ha oñeme'ẽ ndéve plátare ne rembiguairã, ani remomba'apo chupe ne rembiguái ramo.
Ereko chupe peteĩ ne mba'apohára térã ne mbohupa ramo. Tomba'apo ndéve guarã pe áño 50ha peve.
Upévo epoi chugui ikatu haguã oheja nde róga ifamíliakuéra reheve oho jey haguã hógape ha ijyvy teépe.
Ha'ekuéra che rembiguái hína: che anohẽva'ekue Egíptogui ha noñeme'ẽiva'erã avave rembiguái ramo.
Ani rejopy hendivekuéra ha ehechauka rembyajeha Tupãme.
Reipota ramo tembiguái kuimba'éva ha kuñáva, ejogua tetã ambuegua.
Ikatu avei rejogua umi tetã mombyryguáva oikóva pende apytépe, ha iñemoñarekuéra onaséva oiko aja pende apytépe; umíva ikatu pejogua pene mba'erã,
opyta haguã avei pende ra'ykuérape peẽ pemano rire. Ikatu peiporu chupekuéra pene rembiguái ramo opa árape guarã. Peẽ Israelgua katu oñopehẽngue hína, ha ani pejopy pene retãgua ndive.
Peteĩ mombyrygua oikóva pende apytépe oñakã rapu'ã ramo ha oguereko heta mba'e, ha peteĩ pene retãgua hóga ykeregua opyta mba'eve'ỹre ha oñeme'ẽ plátare pe mombyry guápe, térã ambue mombyry guápe hembiguairã,
peteĩ ipehẽngue: itio, iprímo térã oimeraẽ ipehẽngue ikatúta ojogua jey chupe pe mombyry guágui ha'e oñeme'ẽ haguépe.
Ha'e voi avei ikatúta opaga jey ijehe, oguereko ramo mba'éichapa.
Upéva toipapa ijoguahare ndive mboy áñopa hemby gueteri pe áño 50ha peve. Upe jejogua jey repy tojepapa umi áño ohasava'ekuére ha umi ára térã áño ha'e omba'apova'ekuére. Umívapa mboy ovale tojepapa pe ojepagáva rehe mba'apohárakuérape.
Hemby ramo heta áño gueteri umi 50rã, tome'ẽ hesekuéra pe plátagui oñeme'ẽva'ekue chupe oñeme'ẽ ramo guare tembiguái ramo plátare.
Ha mbovy ramo umi áño hembýva, umíva rehénte tome'ẽ ipláta.
Tojerereko mba'apohára ramo omba'apóva áño-áñore. Ha ani reheja ojejopy hendive.
Ndojejogua jeýi ramo katu, tojepoi chugui pe áño 50hápe opa iñemoñare reheve,
Israelgua niko che rembiguái che mba'e teéva hína. Che anohẽva'ekue chupekuéra Egíptogui. Che hína Tupã pende Jára.
Ani pejapo tupã gua'u térã ta'ãngakuéra. Ani pemopu'ã ita ñembo'y térã ita rehe pejapo ta'ãnga. Ani peñesũ henondépe. Che hína Tupã pende Jára.
Pembyaje pytu'uha ára. Pembotuicha mba'e che Rekoha: Che hína opa mba'e Jára.
Pejapo ramo che rembipota ha che rembiapoukapy,
amongýta pende kokuépe hi'árape ha hi'a porãta pende kóga ha pende yva máta.
Perekóta trígo parral ñemono'õ meve, ha parral'a peñemitỹ jey peve. Pekarúta pene ryguãtã meve ha peikóta py'a guapýpe pene retãme.
Peikóta py'a guapýpe ha pekéta pekyhyje'ỹre avavégui. Amondýita pene retãgui opaichagua tymba ñarõ ha ndaipórimo'ãi ñorãirõ upépe.
Pende pu'akáta umi pende rehe ija'e'ỹvare.
Umi pende apytépe oĩva, 5 ipu'akáta 100 rehe ha 100 ipu'akáta 10.000 rehe. Kysépe pejukapáne umi pende rayhu'ỹvape.
Pohovasáta ame'ẽvo peẽme heta ñemoñare ha aiméta che ñe'ẽme ame'ẽva'ekue peẽme.
Trígo pemono'õva hembypáta pekaru haguã pe áñope ha pemombo heta jeýta, pemonandívo trígo pyahu rendaguã.
Ajogapóta pende apytépe ha ndapohejamo'ãi araka'eve.
Aiméta pene ndive. Chéta peẽme Tupã, peẽ katu che retãgua.
Che, Tupã pende Jára, poguenohẽ Egíptogui peikove'ỹ haguã tembiguáirõ. Che amondoho pene sã, peiko haguã pende rekove járarõ.
Tupã he'i: —Na pene ñe'ẽ rendúi ramo ha ndapejapói che rembiapoukapy,
ndapejaposéi ramo che rembipota ha umi mba'e che ha'éva ha peje heja pene ñe'ẽgui peme'ẽva'ekue chéve,
Che avei ajapóta péicha pende rehe. Poinupã rasýta, arúta peẽme opaichagua ivaíva, mba'asy okuerave'ỹva, akãnundu pene mbohesa rasy ha pene mbohete sosopáva. Reínte peñemitỹta. Oúta ija'e'ỹva pende rehe ha ho'upáta pene remitỹngue.
Añemoĩta pende rehe ha umi pende rayhu'ỹva opyrũta pene akãre, ija'e'ỹva pende rehe pende rerekóta ipo guýpe, peñemondýi reíta ha peikóta pekañyháre, ndaipóri ramo jepe pene muñáva.
Ha ojehu rire peẽme opa ko'ã mba'e, akóinte na pehenduséi ramo che ñe'ẽ, poinupã rasyvéta, amocha'ĩta pene tĩ atã.
Ndokymo'ãi peẽme guarã ha pende yvy hatãta itáicha.
Pemba'apo hetave ramo jepe, nopu'ãmo'ãi peẽme mba'eve ha pende yva máta ndahi'amo'ãi.
Ha akóinte peñemohatã ramo pende reko añáme ha na pehenduséi che ñe'ẽ, poinupã rasyetevéta.
Amondóta peẽme tymba ñarõ ho'upátava pende ra'ykuéra, pene rymbakuéra ha peẽme voi. Imbovýta umi opytáva ha ndojeguatamo'ãvéi pende rape rupi.
Ha ojehu rire peẽme opa ko'ã mba'e, akóinte ndapepoiséi ramo ivaívagui ha peñemoĩnte gueteri che rehe,
che avei che pochýta, ha poinupã rasy hetavéta pene angaipáre.
Amopu'ãta pende rehe umi pende rayhu'ỹva ha oúta peẽme kyse puku reheve pende juka haguã, pepyrũ hague pene ñe'ẽ peme'ẽva'ekuére chéve. Ha peñembotypa ramo pende távakuérape pekañy haguã chuguikuéra, amondóta peẽme mba'asy okuerave'ỹva ha peñeme'ẽta mante ipópekuéra.
Ndaperekovéi ramo hi'upyrã, 10 kuña ombojýta pene rembi'urã peteĩ tata kuápente. Pekaru'íta ha napeneryguãtãmo'ãi.
Akóinte che apo'i ramo ha na pehenduséi che ñe'ẽ,
che avei che pochyvéta, ha poinupã rasy hetaitevéta pene angaipáre.
Upérõ pende ra'y ha pende rajykuéra voi peẽ pe'úta.
Che ahundíta umi ijyvateha pemopu'ãva pene tupã gua'ukuérape ha aitýta pende altarkuéra pehapyhápe chupekuéra insiénso. Ambyatýta pene re'õngue pende tupã gua'ukuéra ra'ãnga ári ha ama'ẽvo pende rehe ajeguarúta pende hegui.
Pende távakuéragui oikóta tapere, aitýta yvýre umi che momba'e guasuhápe ha nahetũ mo'ãvéi pene insiénso ryakuã porã.
Ahundíta pene retã, ha umi ija'e'ỹva pende rehe oúva oiko upépe opytáta ijurujái.
Pomosarambíta opa tetãnguéra rupi ha pomuñáta kyse puku che pópe. Pene retãgui oikóta yvy ojeiko'ỹha ha pende távakuéragui tapere nde'áva.
Upérõ pende yvykuéra opytáta iñanandy. Opytu'úta opa umi áño ndopytu'úiva'ekuére, peẽ peiko aja tembiguái ramo tetã mombyry rupi.
Oiko aja pukukue chugui yvy ojeiko'ỹha, opytu'úta ndaikatúi haguére opytu'u pytu'uha ára, peẽ peime aja.
Pende apytepegua oikovéva gueteri ha isarambíva tetã ambue rupi, umívape amongyhyje tuichaitereíta ha oikóta okañyháre. Yvyra rogue ho'a ramo jepe omondýine chupekuéra ha okañýta oñemuña ramo guáicha kyse pukúpe. Ho'áta avave omuña'ỹre chupekuéra.
Oñemuña'ỹre ojojapipáta ojuehe okañy ramo guáicha ñorãirõhágui. Ndaipórimo'ãi ijapytépekuéra avave ipy'a guasúva oñorãirõ haguã.
Peñehundíta umi pende rayhu'ỹva retãme ha pe yvy pepegua pene mokõta.
Umi hembýva pende apytégui itujupáta ohóvo tetãme hesekuéra ija'e'ỹvape, itúvakuéra rembiapo ha hembiapo vaikuére.
Upémarõ ombyasýta hikuái iñañangue ha itúvakuéra ñañangue ha ohecha kuaáta opyrũ hague iñe'ẽre ha opu'ã hague che rehe.
Che añemoĩta avei hesekuéra ha araháta chupekuéra umi hesekuéra ija'e'ỹva retãme. Upépe oñemomirĩta hikuái, ojeheja itétama itupã gua'ukuéragui ha he'íta oñenupã rasyha hikuái heko itépe hembiapo vaikuére.
Upérõ che mandu'áta che ñe'ẽ ame'ẽva'ekuére Jacob, Isaac ha Abrahámpe. Ha che mandu'áta avei pe yvýre.
Ha'ekuéra katu osẽ raẽta pe yvýgui ha ipore'ỹme upe yvy iñanandypáta ha opytu'úta umi áño ndopytu'úiva'ekuére. Ha'ekuéra avei oñenupãta iñañanguére, ojapo'i haguére che rembiapoukapy ha omboyke haguére che rembipota.
Opaichavévo, ha'ekuéra oime aja tetã ojehayhu'ỹháme, ndajapo'imo'ãi ha namboykemo'ãi chupekuéra ahundipa peve. Ndahekýimo'ãi che ñe'ẽ ame'ẽva'ekue chupekuéra, chégui hína Tupã Ijára.
Che mandu'áta che ñe'ẽ ame'ẽva'ekuére itúvakuéra ypy kuépe, anohẽ ramo guare chupekuéra Egíptogui opa tetãnguéra rovake, che haguã Tupã chupekuéra guarã, Che, opa mba'e Jára.
Ko'ãva hína umi tembiapoukapy, tembipota ha teko mbo'e Ñandejára ome'ẽva'ekue Moisés rupi Israel guápe Sinaí ru'ãme.
Ñandejára he'i Moiséspe:
—Ere Israel guápe ko'ã mba'e: Ome'ẽva chéve iñe'ẽ he'ívo ome'ẽtaha chéve pe oñeme'ẽva peteĩ tapicháre ojejogua ramo tembiguairã, pe mba'e repy tome'ẽ chéve péicha:
Kuimba'ére oguerekóva 20 áño guive 60 peve, tome'ẽ 50 pláta pehẽngue, ojeporuháicha tupaópe.
Kuñáre tome'ẽ 30.
Oguerekóva rehe 5 áño guive 20 peve, tome'ẽ kuimba'ére 20 ha kuñáre 10.
Mitã rehe 1 mes guive 5 áño peve, tome'ẽ kuimba'ére 5 ha kuñáre 3.
Hetave 60 áñogui oguerekóvare, kuimba'ére tome'ẽ 15 ha kuñáre 10.
Imboriahueterei ramo ha ndoguerekói mba'eve ome'ẽ haguã, pa'i te'i mba'épa ha'e ikatu ome'ẽ.
Oĩ ramo ome'ẽva mymba ikatúva oñekuave'ẽ Ñandejárape, toiko chugui mymba oñemboykéva Ñandejárape guarã.
Upéva ndaikatu véima oñemyengovia ambuére, taha'e iporãvéva térã ivaivéva. Oñemyengovia ramo, mokõive oñemboyke Ñandejárape guarã: pe oñemyengoviáva ha pe oñeme'ẽva.
Pe mymba ndaikatúi ramo oñekuave'ẽ Ñandejárape ndaha'égui mymba ipotĩva, tojereraha pa'ípe,
ha ha'e te'i mbovýpa ovale ohecha rire. Mymba repy ramo topyta pe pa'i he'íva.
Ha pe mymba ojejoguase jey ramo, hepykue ári toñeme'ẽve hese 5gui peteĩ.
Ome'ẽva hóga Ñandejárape, pa'i te'i mbovýpa ovale ohecha rire. Pe óga repy topyta pe pa'i he'íva.
Pe ome'ẽva'ekue hóga ojoguase jey ramo, hepykue ári tome'ẽve 5gui peteĩ, ha péicha pe óga imba'e jeýta.
Ome'ẽva Ñandejárape ijyvy pehẽngue, hepykue tojepapa pe ikatúvare oñeñotỹ. Upéicha ramo 220 kílo seváda tovale 50 pláta pehẽngue.Ome'ẽ ramo ijyvy pe áño 50ha ñepyrũme, pe yvy repy taha'e pe oje'eva'ekue.
Ha ome'ẽ ramo pe áño 50ha rire, pa'i toipapa pe pláta oñeme'ẽva'erã, oipapávo umi áño hembýva pe ambue áño 50hápe guarã.
Ome'ẽva'ekue pe yvy ojoguase jey ramo ijyvykue, ijyvy repy ári tome'ẽve hese 5gui peteĩ, ha topyta jey chupe.
Ndojoguajeýi ramo katu, ha pe yvy oñeme'ẽma plátare ambue hapichápe, ndaikatumo'ãvéima ojogua jey.
Oguahẽvo pe áño 50ha, pe yvy oñemboykéta Ñandejárape guarã ha pa'i opytáta heseve.
Oikuave'ẽva Ñandejárape yvy ojoguava'ekue, ndaha'éiva rogagua mba'ekue,
pa'i toipapa pe yvy repy áño 50ha peve ha pe oikuave'ẽva tome'ẽ pe árape voi pe yvy repy, mba'e kuave'ẽ ramo Ñandejárape.
Áño 50 haguépe pe yvy opyta jeýta ijára ypy kuépe.
Opa mba'e repykue tojepapa pe pláta pehẽnguére ojeporúva tupaópe, ipohýiva 11 grámo.
Mymba ra'y ypykue tojeporu'ỹ oñeme'ẽ haguã Ñandejárape peteĩ mba'e oje'eva'ekue oñeme'ẽtaha chupe. Umíva niko Ñandejára mba'énte voi.
Ha'e ramo mymba ipotĩ'ỹva ikatúta ojejogua jey pe hepykue pa'i omoĩvare, ha toñeme'ẽve hese 5gui peteĩ. Ndojejogua jeýi ramo katu, toñeme'ẽ hepykuére.
Oikuave'ẽva peteĩ mba'e Ñandejárape oñehundi haguã, taha'e tapicha, taha'e mymba, taha'e ijyvy tee, upéva ndaikatumo'ãi oñeme'ẽ térã ojejogua jey. Opa mba'e oñekuave'ẽva oñehundi haguã oñemboyke hína Ñandejárape guarã añoite.
Avaveichagua oñekuave'ẽva Ñandejárape oñehundi haguã ndaikatumo'ãi ojejogua jey. Ojejukava'erã.
Opa temitỹngue ha yvágui, yvýgui heñóiva, Ñandejára mba'e hína 10gui peteĩ ha toñemboyke chupe guarã.
Ojoguaséva pe Ñandejára mba'évagui, tome'ẽve hepykue ári 5gui peteĩ.
Mymbakuéragui avei 10gui peteĩ Ñandejára mba'e ha toñemboyke chupe guarã.
Ani peiporavo Ñandejárape guarã iporãvéva térã ivaivéva umi 10gui ha ani pemyengovia. Oñemyengovia ramo upéva ambuére, pe oñemyengoviáva ha pe oñeme'ẽva opyta Ñandejárape guarã. Ndaikatumo'ãi ojejogua jey.
Ko'ãva hína tembiapoukapy Tupã ohejava'ekue Moiséspe Israel ñemoñarépe guarã yvyty Sinaí ru'ãme.
Heta oime umi omoĩva'ekue kuatiápe imombe'upy opa mba'e ojehuva'ekue ñande apytépe,
omombe'u haguéicha ñandéve iñepyrũha guive umi mba'e rechahare, ha upéi oje'e chupekuéra omoguahẽ haguã ñandéve umíva rehegua marandu.
Che avei, nde karai Teófilo, ahecha porãmbaiteva'ekue iñepyrũha guive, ha ajuhu porã ambohysýivo ndéve kuatiápe hekopete ko'ã mba'e,
reikuaa porã haguã umi mba'e añetegua ne mbo'eva'ekue hikuái.
Herodes mburuvicha guasúrõ guare Judápe, oikova'ekue peteĩ pa'i hérava Zacarías, pa'i ñemoñare Abías rehegua. Hembireko, hérava Isabel, Aarón ñemoñare.
Mokõivéva heko joja Tupã renondépe, ha ojapóva hekópe Ñandejára rembipota ha hembiapoukapy.
Nda ita'ýraiva hikuái, ndaikatúigui Isabel imemby. Upéi ave, mokõivéva itujaitereíma.
Peteĩ jey, pe pa'i aty omyakãva Zacarías, hembiaporã guahẽ jave hína Tupaópe, Tupã renondépe,
ojapoháicha pa'ikuéra, Zacarías oike pe koty marangatúpe ohapývo insiénso Tupã renondépe.
Otĩmbo aja pe insiénso opavave okápe oñembo'e joa.
Upe javete ojehechauka sapy'a Zacaríaspe peteĩ Ñandejára remimbou, oñembo'y pe altar insiénso ojehapyha akatúavo.
Ohechávo pe Tupã remimboúpe, Zacarías opyta ijurujái ha okyhyjeterei.
Pe Tupã remimbou katu he'i chupe: --Zacarías, ani rekyhyje. Tupã ohendu ne ñembo'e. Ne rembireko Isabel imembýta, ha rembohérata Juan.
Nde revy'aitereíta, ha heta oiméta oguerohorýva nde ra'y ou hague yvy ári.
Nde ra'y mba'e guasúta Ñandejára renondépe. Ha'e ndo'umo'ãi kaguy térã kaguy yvaguigua, ha Espíritu Sántogui henyhẽta, ko yvy ári ou mboyve guive.
Ha'e rupi heta Israelgua ojevýta Tupã Ijárape.
Juan oúta Ñandejára renonderã, Elías espíritu ha ipokatu reheve, omoingo porã haguã túvakuéra ta'ýrakuéra ndive, ha umi iñe'ẽ rendu'ỹva oikuaa haguã mba'éichapa iñe'ẽ renduva'erã. Ha péicha ombosako'íta Israel guápe ojerovia haguã Ñandejára rehe.
Zacarías oporandu pe Tupã remimboúpe: --Mba'éicha piko aikuaa porãta upéva? Ché che tujáma ha che rembireko ave iguãiguĩma.
Tupã remimbou he'i chupe upépe: --Che hína Gabriel, aiméva Tupã renondépe. Ha'e che mbou ame'ẽ haguã ndéve ko marandu porã.
Ha ko'ágã, ndereroviái haguére ko'ã mba'e ha'éva ndéve, ne ñe'ẽngúta, oikopa peve opa mba'e.
Upe aja, opavave oha'arõva okápe Zacaríaspe, oporandu joa ojupe mba'érepa hi'areterei Tupao ryepýpe.
Ha osẽvo, Zacarías ndaikatúi oñe'ẽ chupekuéra. Upépe ohecha kuaa hikuái oiméne haguã imba'e recha ra'e pe Tupao ryepýpe. Zacarías ipo ha iñakã mante ombovava oikuaauka haguã he'iséva, ha péicha opyta iñe'ẽngu.
Ha ojapopávo hembiapo, pa'i Zacarías oho hógape.
Ko'ã mba'e ojehu rire, hembireko Isabel hye guasu, ha 5 mése aja nosẽvéi hógagui. He'i ijupe:
“Ñandejára ojapo che rehe kóicha, anive haguã avave ojahéi che rehe”.
Ha 6 mése haguépe, Tupã omondo hemimbou Gabriélpe peteĩ táva Galiléa pegua hérava Nazarétpe.
Upépe oiko María, peteĩ kuñataĩ marã'ỹ, ome'ẽmava'ekue iñe'ẽ omenda haguã Josére, mburuvicha guasu David ñemoñare.
Tupã remimbou oike pe María oĩháme ha he'i chupe: --Roguerohory, nde Tupã rembiporavo! Ñandejára oĩ ne ndive.
María ipy'andýi opytávo, ha oñeporandu mba'énepa he'ise pe maitei ne upéva.
Tupã remimbou he'i chupe: --María, ani rekyhyje, Tupã nde rerohory.
Nde rye guasúta ha ne membýta, ha pe mitã rembohérata Jesús.
Ha'e mba'e guasúta ha oje'éta hese: “Tupã Yvatetegua Ra'y”. Ha Tupã Ñandejára ojapóta chugui mburuvicha guasu, ijypykue Davídcha.
Ha'e oisãmbyhýta Jacob retã guápe opa árape guarã.
María oporandu pe Tupã remimboúpe: --Mba'éicha piko ojehúta upéva, ko che ndaikóiva gueteri kuimba'e ndive?
Tupã remimbou katu he'i chupe: --Espíritu Santo oikéta nde pype, ha Tupã Yvatetegua pokatu oúta nde ári. Upévare, pe mitã oútava oñembohérata Imarangatúva ha Tupã Ra'y.
Isabel, nde rogaguáva, imembýta avei, iguãiguĩma ramo jepe. Pe kuña oje'eva'ekue ndaikatuiha imemby, ojapóma 6 mése hye guasuha.
Tupãme guarã ndaipóri ikatu'ỹva.
Aipórõ María he'i: --Che, Ñandejára rembiguái. Tupã tojapo che rehe pe ere haguéicha. Ha upéi, pe Tupã remimbou oho.
Umíva umi árape, María oho pya'ete peteĩ táva, Judá pegua yvytýpe,
ha oike Zacarías rógape ha omomaitei Isabélpe.
Ohendúvo pe María maitei, Isabel oñandu omýi pe mitã hyépe, ha Isabel henyhẽ Espíritu Sántogui.
Ha upépe, oñe'ẽ hatãvo he'i: --Tupã nde rovasave opa ambue kuñágui, ha ohovasa ne memby!
Máva piko che ou haguã che rendápe che Jára sy?
Ahendúvo ne maitei, che memby omýi vy'águi che ryépe.
Revy'aiténe nde reroviava'ekue oikotaha opa mba'e Ñandejára he'iva'ekue ñandéve.
María he'i: Che ánga oguerohory Ñandejára ipu'akapávape;
che espíritu hory Tupã, che pysyrõhára ndive
Tupã omoĩ hesa che, hembiguaimíre, ha águi rire opa ára añehenóine ovy'áva;
pe Ipu'akapáva ojapógui mba'e guasuete che pype. Héra imarangatu!
Tupã oiporiahurereko opa ára umi chupe omomba'e guasúvape.
Ipokatu oiporu, ohundi umi ojejapóva rembiapo,
omongúi iguapyhágui umi mburuvicha guasúpe, ha ohupi heko mirĩvape.
Omyenyhẽ mba'e porãgui umi iñembyahýivape, ha po nandi omondo umi imba'e retávape.
Oipytyvõ hembiguái Israélpe, ha ndahesaráiri oiporiahurereko haguã,
ha'e oñe'ẽ me'ẽ haguéicha ñande rukuéra ypykue Abraham ha iñemoñarépe.
María opyta Isabel ndive mbohapy mése rupi, ha upéi oho jey hógape.
Ha oguahẽvo ára imemby haguã, Isabel ogueru yvy ári peteĩ mitã kuimba'e.
Umi hóga jereregua ha hogaguakuéra oho joa oguerohory chupe oikuaávo Ñandejára ipy'a porãitei hague hendive.
Ha 8 ára haguépe ogueraha hikuái pe mitãme ojeapi'o haguã, ha omoĩse hikuái chupe itúva réra, Zacarías.
Isy katu he'i: --Ahániri. Hérava'erã Juan.
Ha umi oĩva upépe he'i: --Nde rogagua apytépe ndaipóri avave hérava péicha.
Aipórõ oporandu hikuái Zacaríaspe mba'éichapa omboherase pe mitã.
Zacarías ojerure peteĩ yvyra pehẽngue ohai haguã hese, ha omoĩ: “Héra Juan”. Ha maymáva opyta ijurujái.
Upe javete Zacarías oñe'ẽ jey, ha oñemoĩ omomba'e guasu Tupãme.
Umi hóga jereregua opyta ijurujaipa joa, ha opa rupi pe Judá yvyty jerére oñemombe'u pe ojehuva'ekue.
Ohendúva guive oñeporandu joa: “Mba'e apoharãnepa ko mitã?”. Ojehecha porã Ñandejára omoĩha hese ipokatu.
Zacarías, pe mitã ru, Espíritu Sántogui henyhẽva oñe'ẽ, ha he'i:
Tojehovasa Ñandejára, Israel Tupã! Ha'e ou oguenohẽvo jejopy vaígui hetã guápe!
Péina ombou ñandéve peteĩ Ipu'akapáva ñande pysyrõtava ñane angaipágui, hembiguái David ñemoñare.
Ha'e oñe'ẽ me'ẽva'ekue imaranduhára rupi
ñande pe'ataha umi ñande rehe ija'e'ỹva ha ñande rayhu'ỹva pógui,
oiporiahurerekotaha umi ñande ru ypykuépe ha ndahesaráimo'ãiha iñe'ẽ me'ẽ marangatúgui.
Kóva ha'e iñe'ẽ me'ẽ ñande ru Abrahámpe: ohejataha ñandéve
jaiko jakyhyje'ỹre, ñande rehe ija'e'ỹva poguype'ỹ, jaiko haguã chupe hembijokuái ramo
marangatu ha teko jojápe, ha ñaime haguã henondépe opa árapeve guarã.
Nde katu, che ra'ymi, opavave ne renóita pe Yvatetegua maranduhára, rehótagui henonderã rembosako'ívo hape
reikuaauka haguã hetã guápe Tupã oheja reiha chupekuéra opa iñangaipa, ha oguenohẽha jejopýgui.
Ñandejára pe yvatetégui iporiahurereko rupi, ára pyahu ogueru ñandéve,
ohesape haguã umi oikóvape pe pytũmby guasuetépe, ha ñande reraha haguã pe py'a guapy rapére.
Pe mitã okakuaa ha ipy'a mbarete ára ko'ẽre, ha oiko yvy ojeiko'ỹháre ojekuaauka peve Israelguakuérape.
Umíva umi árape, mburuvicha guasu Augusto he'i oñemoĩ haguã kuatiáre opavave réra.
Ko mba'e kóva ojejapo Quirinio oisãmbyhy ramo guare Siria.
Maymáva ohova'erã itávape, omoĩka haguã héra kuatiáre.
Upévare José osẽ táva Nazarétgui, Galiléa yvy peguágui, ha oho Belénpe, Judéape, ou ypy haguépe yvy ári mburuvicha guasu David. José niko David ñemoñare.
Oho upépe oñemoĩka haguã kuatiápe hembireko María ndive, hye guasúva hína.
Ha upe Belénpe oĩ aja, Maríape oguahẽ ára imemby haguã.
Ha upépe ou yvy ári imemby ypykue, omonde mitã aópe ha omoñeno peteĩ vaka karuhápe, ndaipóri niko kuri hendaguãkuéra pe óga ojepytahápe.
Pe Belén ypýpe oiko ovecha rerekua pyharekue oñangerekóva ñúme hymbakuérare.
Peichahágui ojechauka sapy'a peteĩ Ñandejára remimbou ha Tupã mimbipa ojaho'ipa chupekuéra, ha okyhyjeterei hikuái.
Upe Tupã remimbou katu he'i chupekuéra: “Ani pekyhyje, aru peẽme marandu iporãva, ombovy'átava opavavépe:
Péina ko árape ou peẽme yvy ári, ko David távape, pe oporopysyrõva, upéva hína ku Mesías, Ñandejára voi.
Peikuaa haguã, pejuhúta chupe oñeñuã mitã rupápe, ha oñeno pe vaka karuhápe.”
Upe jave ojechauka hetave Tupã remimbou yvága pegua oguerohorýva Tupãme, ha he'íva:
Toñemomba'e guasu Tupãme yvatete, ha taipy'a guapy opa yvypóra chupe ombohory.
Oho jeývo yvágape umi Tupã remimbou, umi ovecha rerekua he'i ojupe: --Jaha aipórõ Belénpe jahecha haguã pe ojehúva, ha upe Ñandejára ñane momarandu hague.
Oho pya'ete hikuái ha ojuhu María ha Josépe, ha pe mitãme oñeno hína pe mymba karuhápe.
Ohechávo chupe, oñemoĩ omombe'u hikuái mba'épa he'i ra'e chupekuéra Tupã remimbou, pe mitãre.
Ha opa ohendúva ijurujái opytávo umi ovecha rerekua he'ívare.
María oñongatu opa mba'e ipy'apýpe ha ojepy'a mongeta.
Ovecha rerekuakuéra katu oje'ói jey oguerohory ha omomba'e guasúvo Tupãme opa mba'e ohendu ha ohechava'ekuére. Ojehupaite niko oje'e haguéicha chupekuéra.
Ha 8 ára haguépe ombyapi'o hikuái pe mitã, ha ombohéra Jesús, pe téra he'iva'ekue Tupã remimbou Maríape hye guasu mboyve.
Oguahẽvo ára oñemopotĩ haguã, he'iháicha Moisés rembiapoukapy, ogueraha hikuái pe mitã Jerusalénpe omoĩvo Ñandejára renondépe.
Ojapo hikuái upéva, upéicha oĩgui Ñandejára rembiapoukapýpe, he'íva: “Opa mitã kuimba'e ijypykuéva oñemboykeva'erã Ñandejára peguarã”.
Aipórõ oho hikuái omba'e kuave'ẽvo, he'iháicha Ñandejára rembiapoukapy: mokõi jeruti, ỹrõ katu mokõi pykasu ra'y.
Umíva umi árape oikova'ekue Jerusalénpe peteĩ kuimba'e hérava Simeón, heko joja ha iporiahurereko katúva, ha oha'arõva osẽ Israel ñepysyrõva. Espíritu Santo oĩ Simeón ndive,
ha oikuaauka ra'e chupe nomanomo'ãiha ohecha mboyve pe Mesíaspe, Ñandejára omboútava.
Espíritu Santo ogueraha Simeónpe Tupaópe ipógui, ha oguerahávo mitã Jesúspe itúva ha isy ojapo haguã Tupã rembiapoukapy he'íva,
Simeón ohupi pe mitã ijyva ári ha omomba'e guasu Tupãme kóicha:
Ko'ágã, che Jára, rejapóma ne ñe'ẽ: ikatúma reheja omano ko ne rembiguái py'a guapýpe.
Ahecháma reñepyrũha
reporopysyrõ opa tetã renondépe,
pe mba'e rendy ohesapepátava opa tetãme, ha omomimbipátava ne retã Israélpe.
Jesús ru, ha isy, opyta ijurujái ohendúvo Simeón he'íva pe mitãre.
Aipórõ Simeón ohovasa chupekuéra, ha he'i María, Jesús sýpe: --Ema'ẽ, ko mitã heta Israel guápe oity térã omopu'ãta. Ha'éta peteĩ mba'e rechaukaha, ha hetáta ojahéiva hese
ikatu haguã heta py'apy pegua ojekuaa. Ha opa ko'ã mba'e, peteĩ kyse pukúichata ndéve guarã, nde py'ápe voi nde kutútava.
Upe jave upépe oĩ avei hína peteĩ maranduhára kuñáva, Penuel rajy, hérava Ana, Aser ñemoñaréva. Iguãiguĩmava. Omenda ra'e imitãme gueteri, ha oiko iména ndive 7 áño;
ojapóma hína 84 áño opyta hague mena'ỹre. Araka'eve nosẽiva Tupaógui, ha omomba'e guasúva Ñandejárape ára ha pyhare okaru'ỹre ha oñembo'ehápe.
Ana oguahẽ upe jave ha oñepyrũ ome'ẽ ijaguije Tupãme. Ha oñe'ẽ pe mitã Jesús rehe umi oha'arõvape Jerusalén ñepysyrõ.
Ojapopa rire Ñandejára rembiapoukapy he'íva, oho jey hikuái Galiléape, itáva Nazarétpe voi.
Ha pe mitã okakuaa ha ko'ẽre imbareteve, henyhẽ arandúgui ha Tupã ohovasa chupe.
Jesús ru ha isy opa áño ohóva jepi Jerusalénpe Páskua aretépe.
Ha upéicha, Jesús omboty ramo guare 12 áño ohopa hikuái, ojapo tapiaháicha, upe arete jave.
Ohasa rire umi ára umíva, ou jeývo hikuái hógaperãicha, Jesús opyta Jerusalénpe, itúva ha isy ohecha kuaa'ỹre.
Ha'ekuéra oimo'ã Jesús ouha hína hapichakuéra apytépe, ha upéicha oguata hikuái peteĩ ára pukukue. Upéi katu, ohekávo chupe hogagua ha ikuaahakuéra apytépe,
ndojuhúi. Upémarõ ojevy hikuái Jerusalénpe hekávo.
Mbohapy ára rire ojuhu chupe Tupaópe oguapy hína umi Moisés rembiapoukapy mbo'eha pa'ũme, ohendu ha oporandu hína chupekuéra.
Ha opa umi ohendúva ohecha ramo chupe, ha ijurujái opytávo, ohechávo iñaranduha ha umi hekoitépe he'ívare.
Ohechávo chupe itúvakuéra ipy'andýi, ha isy he'i chupe: --Che memby, mba'ére piko rejapo ore rehe péicha? Nde ru ha che heta rojepya'apy nde rekávo.
Jesús katu he'i chupe: --Mba'ére piko pe che reka? Ndapeikuaái piko aimeva'erãha che Ru rógape?
Ha'ekuéra katu ndoikuaái mba'épa he'ise pe he'íva.
Ha oho jey hendivekuéra Jerusalénpe. Upépe oiko ha iñe'ẽ rendu opa mba'épe chupekuéra. Isy oñongatúva ko'ã mba'e ipy'apýpe.
Ha Jesús katu okakuaa aja pukukue iñarandu ohóvo, ha Tupã ohovasa chupe yvypórakuéra katu ipy'a porã hendive.
Jesús henyhẽte Espíritu Sántogui, ou jey ysyry Jordángui, ha Espíritu Santo ogueraha chupe yvy ojeiko'ỹháme.
Upépe opyta 40 ára, ha Aña oipy'a ra'ã chupe. Umíva umi árape ha'e ndoúi mba'eve, ha upéicha rupi, upe rire iñembyahýi.
Aipórõ, Aña he'i chupe: --Nde ramo añete Tupã ra'y, ere ko itágui toiko mbujape.
Jesús katu ombohovái chupe ha he'i: --Ñandejára Ñe'ẽme he'i: “Ndaha'éi tembi'u añónte oikotevẽva yvypóra oikove haguã”.
Upégui Aña ohupi chupe yvyty yvatevehápe, peteĩ tesa pirĩme ohechaukapa chupe tetã yvy arigua,
ha he'i: --Ame'ẽta ndéve pokatu ha amoĩmbáta nde poguýpe opa rehecháva. Chéve oñeme'ẽva'ekue ha ame'ẽ kuaa ame'ẽsévape.
Reñesũ ramo ha che momba'e guasu, ne mba'epáta.
Jesús katu he'i chupe: --Ñandejára Ñe'ẽme niko he'i: “Emomba'e guasu Tupã nde Járape, ha chupe añoite remomba'e guasuva'erã”.
Upéi Aña ogueraha chupe Jerusalénpe, ohupi Tupao ári pe ijyvatevehápe, ha he'i: --Nde ramo añete Tupã ra'y, ejepoi oakãvo ko'águi.
Ñandejára Ñe'ẽme niko he'i: “Tupã he'íta hemimboukuérape oñangareko haguã nde rehe ha ne mo'ã haguã.
Ipópe ha'ekuéra nde rupíta, ani haguã reñepysãngánte jepe.”
Ñandejára Ñe'ẽme niko he'i avei: “Ani reipy'a ra'ã Tupã nde Járape”.
Ndojuhu véimarõ mba'éichapa oipy'a ra'ãvéta Jesúspe, Aña oheja chupe upérõ.
Jesús oho jey Galiléape, henyhẽ pokatúgui, ome'ẽva chupe Espíritu Santo, ha herakuã upe táva jerekuére.
Oporombo'e umi judíokuéra, tupaópe ha maymáva oguerohory chupe.
Jesús oho Nazarétpe, táva ha'e okakuaa hague. Pytu'uha ára jave oike upe judíokuéra tupaópe, ojapo tapiaháicha, ha oñembo'y omoñe'ẽ haguã Ñandejára Ñe'ẽ.
Ome'ẽ chupe hikuái omoñe'ẽ haguã maranduhára Isaías kuatia. Ha oipekávo ojuhu péicha he'ihápe:
Ñandejára Espíritu oĩ che ári, chéve niko che poravo araha haguã marandu porã opa imboriahúvape, che mbou aipe'ávo jejopýgui umi ijyvyrakuávape ha ame'ẽvo techa ohecha'ỹvape; apoívo opa ojejopývagui,
Amyerakuãvo áño Ñandejára hetã guápe oipysyrõta.
Upéi, Jesús omboty pe kuatia, ome'ẽ pe oñeñembyatyha pytyvõháme ha oguapy. Opavave oĩva upépe ojesa reko hese.
Ha'e oñepyrũ oñe'ẽ ha he'i: --Ko árape voi oiko pe Ñandejára Ñe'ẽ pehendúva ko'ágã.
Opavave oñe'ẽ porã Jesús rehe ha oguerohory umi mba'e porã he'íva. Oporandu joa hikuái ojupekuéra: --Ndaha'éi piko kóva José ra'y?
Jesús he'i chupekuéra: --Oiméne peẽ pejéta chéve hína ko ñe'ẽnga: “Pohãnohára: eñemonguera nde voi”. Ha upéi ave pejéne chéve: “Umi rohenduva'ekue rejapo hague Cafarnaúmpe, ejapo avei ko'ápe, nde yvy teépe”.
Ha he'ive ohóvo: --Añetehápe ha'e peẽme ndaiporiha maranduhára ojererohorýva ijyvy teépe.
Añetehápe niko, hetava'ekue kuña imenave'ỹva Israélpe, maranduhára Elías oikoveha árape, ndokyvéi ramo guare mbohapy áño rasa rupi ha tuicha ñembyahýi tetã tuichakue.
Ha Elías noñemondóiva'ekue mavavéva umi kuña imenave'ỹva Israelgua rendápe. Ha oñemondo peteĩ kuña Sareptagua rendápe, táva Sidón ypýpe.
Oĩva'ekue avei Israélpe heta hasýva ai pochýgui, maranduhára Eliseo oikoveha árape, ha mavavéva noñemonguerái, Naamán, Siria guápe añoite.
Ohendúvo upéva, umi oĩva'ekue upe judíokuéra tupaópe ipochy joa.
Opu'ã ha omosẽ hikuái Jesúspe upe távagui, ogueraha chupe yvate pe yvyty itávakuéra opu'ãha ru'ãme, upe guive oity haguã chupe yvýpe.
Jesús katu ohasa ipa'ũ rupikuéra ha oho.
Jesús oho Cafarnaúmpe, táva Galiléa peguápe, ha pytu'uha árape ombo'éva opavavépe.
Ha opavave ohecha ramo mba'éichapa ha'e ombo'e chupekuéra. Ohechauka ku noikotevẽi ramo guáicha avavére he'i haguã mba'eve.
Pe judíokuéra tupaópe, oĩ peteĩ karia'y oguerekóva mba'epochy. Ha upéva hatã osapukái:
--Mba'ére piko reñemoĩ ore rehe, Jesús Nazaretgua? Reju piko ore rundívo? Che roikuaa. Nde hína pe imarangatúva, Tupã omboúva.
Jesús oja'o pe espíritu añáme ha he'i chupe: --Ekirirĩ ha esẽ pe kuimba'égui! Upépe pe mba'epochy oity yvýpe upe kuimba'épe, ha osẽ chugui ojapo'ỹre hese mba'eve ivaíva.
Opavave oñemondýi, ha he'i joa ojupe: --Mba'eichagua ñe'ẽ piko ãva? Oikuaa porãhápe ha pokatúpe ko kuimba'e he'i umi mba'epochýpe osẽ haguã, ha ha'ekuéra osẽ!
Ha oĩ Jesús rehe mandu'a opa rupi upe jerekuévo.
Jesús osẽ pe judíokuéra tupaógui ha oike Simón rógape. Simón sy hasy hína ra'e ha tuicha iñakãnundu. Ha ojerure hikuái Jesúspe oipohano haguã chupe.
Jesús ojayvy hi'ári ha oja'o pe akãnundúpe, ha upe akãnundu opi chugui. Upepete voi ha'e opu'ã ha ohecha mba'épa ha'ekuéra oikotevẽ.
Ka'aruete, oikévo kuarahy, umi oguerekóva opaichagua hasýva ogueraha hikuái Jesúspe ohecha haguã. Ha ha'e omoĩ ipo peteĩ-teĩre ha omonguera.
Heta hasývagui avei osẽ mba'epochy, osapukáiva: --Nde ha'e Tupã ra'y! Jesús katu oja'o umi mba'epochýpe ha ndohejái oñe'ẽ, ha'ekuéra oikuaágui ha'eha upe Mesías.
Ko'ẽmba rupi Jesús osẽ upe távagui ha oho peteĩ avave oĩ'ỹháme. Umi tavagua katu oheka chupe ha oguahẽ hendápe. Ojokose hikuái chupe ani haguã oho.
Jesús katu he'i chupekuéra --Aikuaaukava'erã aveíko ko marandu porã Tupã sãmbyhy rehegua umi ambue táva guápe. Upevarã niko añembouva'ekue.
Ha péicha, Jesús oiko omombe'úvo iñe'ẽ umi judíokuéra tupao rupi, judío retã tuichakue.
Peteĩ jey, Jesús oĩ jave yguasu Genesaret rembe'ýpe, oñandu ojopypaha chupe umi tavagua ohenduséva Ñandejára Ñe'ẽ.
Jesús ohecha mokõi kanóa pe y rembe'ýpe. Umi pira renohẽha oguejy ra'e hikuái ojohéi haguã irrédkuéra.
Jesús ojupi peteĩvape, Simón mba'éva, ha ojerure ojehomive haguã hyepývo pe y rembe'ýgui. Upéi oguapy pe kanóape, ha upe guive oñepyrũ ombo'e opavavépe.
Oñe'ẽmbávo, he'i Simónpe: --Eraha ko'ã kanóa pe y hypyvehápe, ha peity upépe pende pyaha penohẽ haguã pira.
Simón katu he'i: --Mbo'ehára, pyhare pukukue romba'apo hína kuri ha noroguenohẽi mba'eve; ko'ágã nde erégui, aitýta umi pyaha.
Ojapo upéicha, ha hetaiterei pira ho'a ha umi pyaha oñepyrũ osoro.
Aipórõ ojepoity hikuái iñirũnguéra ambue kanóa peguápe, oho haguã oipytyvõ chupekuéra. Ha'ekuéra oho, ha mokõive kanóa omyenyhẽtégui haimete oyguy.
Ohechávo upéva, Simón Pedro oñesũ Jesús renondépe ha he'i chupe: --Ani eja che rehe, che Jára, che niko peteĩ mba'e vai apoha!
Simón ha iñirũnguéra niko tuichaiterei oñemondýi pe pira ho'a hetaiteva'ekuére.
Upéicha avei Santiago ha Juan, Zebedeo ra'ykuéra, omoirũva Simónpe. Jesús katu he'i Simónpe: --Ani rekyhyje. Ko'águi rire rombo'éta renohẽ haguã nde rapichápe tape vaígui.
Aipórõ, omboja hikuái y rembe'ýpe ikanóakuéra, oheja opa mba'e ha oho Jesús ndive.
Peteĩ árape, oĩ jave hína Jesús peteĩ távape, oguahẽ peteĩ kuimba'e hasýva, ikuru vaíva. Ohechávo Jesúspe, ojeity ha omboja isyva yvýre. Ha ojerure asy chupe: --Che Jára, nde reipotárõ che mongueráne che mba'asýgui.
Jesús opoko hese ha he'i: --Aipota. Ekuera! Ha upepete okuera pe imba'asýgui.
Ha Jesús he'i chupe: --Ani emombe'u avavépe. Terehónte ejechauka pa'ípe, ha eikuave'ẽ Ñandejárape umi mba'e Moisés he'iva'ekue oñekuave'ẽva'erãha, ojehecha haguã rekueramaha.
Opáichavo, Jesús herakuã guasuve ko'ẽ ko'ẽre ha heta oñembyatýva ohendu haguã chupe ha omonguera haguã chupekuéra imba'asýgui.
Jesús katu oho umi avave oĩ'ỹha rupi oñembo'e haguã.
Peteĩ árape, Jesús oporombo'e jave hína, oguapy ra'e hína upe rupi Fariséova, ha Moisés rembiapoukapy mbo'eháva ouva'ekue Galiléa, Judá ha Jerusaléngui. Ha Ñandejára pokatu ojechauka Jesús rupi omonguerávo heta hasývape.
Upérõ oguahẽ kuimba'ekuéra ogueraháva hupápe peteĩ ijapávape. Oguerahase hikuái pe kotypýpe omoĩ haguã Jesús renondépe.
Ha ndojuhúi hikuái moõ rupípa omoingéta, hetágui umi upépe oĩva. Aipórõ ojupi hikuái pe óga ári, ombokua pe óga ape ha omboguejy hikuái pe hasývape, hupápe, Jesús renondépe.
Jesús ohechávo mba'eichaitépa ha'ekuéra ojerovia hese, he'i pe hasývape: --Che irũ, ojeheja reíma ndéve ne angaipa.
Ha upévo, umi Moisés rembiapoukapy mbo'eha ha umi fariséo oñepyrũ he'i: “Máva piko kóva péicha ojahéi haguã Tupãre, ku hendaguépe oĩrõ guáicha? Tupã añónte niko ikatu oheja rei ñandéve ñane angaipa.”
Ha Jesús ohecha kuaa mba'épa he'i hína hikuái ipy'apýpe, ha oporandu chupekuéra: --Mba'érepa pejepy'a mongeta péicha?
Mba'épa ndahasyive ja'e: “Ojeheja reíma ndéve ne angaipa”, térãpa: “Epu'ã ha eguata”?
Néi, ahechaukáta peẽme che, yvypóraicha ajuva'ekue, ikatuha ko yvy ári oipysyrõ angaipa. Ha upévo he'i pe ijapávape: --Ndéve ha'e: ‘Epu'ã, ehupi nde rupa ha tereho nde rógape.’
Upepete pe ijapáva opu'ã opavave renondépe, ohupi hupa oñeno hague, ha oguerohory Tupãme ohóvo hógape.
Maymáva opyta ijurujái, ha oguerohory hikuái Tupãme. Ha tuicha kyhyje reheve he'i joa: --Ko árape jahecha mba'e hechapyrãva.
Upéi Jesús osẽ oho, ha ohecha peteĩ omono'õva viru Roma peguarã. Ha'e héra Leví ha oguapy hína pe viru oñemono'õhápe. Jesús he'i chupe: --Eju che ndive.
Ha Leví oheja opa mba'e, ha oho Jesús rapykuéri.
Kurivévo, Leví ojapo hógape peteĩ karu guasu Jesús rérape, ha heta umi viru omono'õva Rómape guarã, hetave apytépe, oguapy joa hikuái upe mesápe.
Umi fariséo ha umi Moisés rembiapoukapy mbo'eha katu oñepyrũ oñe'ẽ api hikuái Jesús remimbo'ekuérape. He'i chupekuéra: --Mba'ére piko peẽ pekaru ha pe'u kaguy, umi Roma peguarã viru omono'õva ndive, ha mba'e vai apoha ndive?
Jesús katu he'i chupekuéra: --Umi hesãiva noikotevẽi pohãnohárare, umi hasývante.
Che ndajúiva'ekue ahenóivo heko jojávape, ahenói umi iñangaipava'ekuépente, ojevy haguã Tupã gotyo.
He'i hikuái Jesúspe: --Umi Juan ha fariséo remimbo'ekuéra py'ỹinte ohasa ára ho'u'ỹre mba'eve ha oñembo'e manté. Ne remimbo'ekuéra katu okaru ha kaguy ho'úvonte oiko.
Jesús he'i chupekuéra: --Peẽ nga'u piko napemongarumo'ãi umi oĩva mendahápe, pe menarã oĩ aja hendivekuéra?
Ágãnte oguahẽne ára ipore'ỹvo ha'e, ha upépe katu ohasáne ára ho'u'ỹre mba'eve.
Omoĩ avei henondépekuéra ko ñe'ẽ mbojoja: --Avave nomondorói peteĩ ao pyahu omyatyrõ haguã peteĩ itujáva. Upéicha ojapóva ohundi pe ao pyahu. Ha upéi ave, pe ao pyahu pehẽngue ndopytaporãmo'ãi pe itujávare.
Kaguy pyahu niko noñembohyrúi kaguy ryru tujápe. Péicha ojejapórõ umi kaguy ryru osoróne ha oñehundíta pe kaguy ha umi hyru.
Kaguy pyahu oñemoĩva'erã hyru ipyahúvape.
Ha umi ho'úva kaguy tuja ndo'use véima kaguy pyahu, ha he'i: “Kaguy tuja heve”.
Umiha árape, Jesús ohasa ohóvo kokue rupi peteĩ pytu'uha árape. Hemimbo'ekuéra oipo'o hína trígo, ojykýi ipópekuéra ha ho'u hikuái.
Umi fariséo oporandu chupekuéra: --Mba'ére piko peẽ pejapo pe ojejapo'ỹ arã pytu'uha árape?
Jesús he'i chupekuéra: --Ndapeikuaái nga'u piko Ñandejára Ñe'ẽme he'iha David ha iñirũnguéra iñembyahýi ramo guare,
oike hague Tupaópe ha'e ha iñirũnguéra, ha ho'u umi mbujape Tupãme oñemboykeva'ekue. Ha'e térã iñirũnguéra ndaikatúiva'ekue ho'u umíva, pa'ikuérape guarã añónteva'ekue umi mbujape.
Ha he'ive: Che, yvypóraicha ajuva'ekue, areko che pópe ha'évo mba'e-mba'épa ikatu ojejapo pytu'uha árape.
Ambue pytu'uha árape, Jesús oike umi judío tupaópe, ha oñepyrũ oporombo'e. Oĩ hína upépe peteĩ kuimba'e ipo akatúa ypíva.
Ha umi fariséo ha Moisés rembiapoukapy mbo'eha oma'ẽ ñemi Jesús rehe jahecha omonguerápa chupe pytu'uha árape, ha upéicha omoĩ vai haguã chupe.
Ha'e katu, oikuaapáva mba'épa umíva oguereko iñakãme, he'i pe kuimba'e ipo ypívape: --Epu'ã ha eñemoĩ pe mbytépe. Upe kuimba'e opu'ã ha oñembo'y,
ha Jesús he'i umi ambuépe: --Aporandúta peẽme: Mba'e-mba'épa ikatu jajapo pytu'uha árape: ivaívapa, térãpa iporãva? Japoromonguera térã ñaporohundi?
Upéi oma'ẽ ijerekuévo oĩvare ha he'i pe ijypívape: --Eipyso nde po. Pe kuimba'e oipyso, ha ipo okuera.
Umi ambue katu ipochyeterei hikuái ha oñepyrũ ohecha oñondive mba'épa ikatu ojapo Jesús rehe.
Umíva umi árape, Jesús oho peteĩ yvytýpe oñembo'évo, ha pyhare pukukue oñembo'e Tupãme.
Ko'ẽ rire ohenói umi hemimbo'épe, ha oiporavo 12 ijapytéguikuéra, ohenóiva apóstol.
Umívava'ekue: Simón, ombohérava'ekue avei Pedro; Andrés, Simón ryvy; Santiago, Juan, Felipe, Bartolomé,
Mateo, Tomás; Santiago, Alfeo ra'y; Simón, oñembohérava avei “Tetã rayhupára”,
Judas, Santiago ra'y; ha Judas Iscariote, pe upéi omoñuhãva'ekue Jesúspe.
Jesús oguejy upe yvytýgui hemimbo'ekuéra ndive, ha opyta peteĩ ñúme. Oñembyaty ra'e upépe umi hapykuéri oikóva ha heta Judeagua, Jerusalén pegua ha umi Tiro rembe'ýpe oikóva, ha Sidónpe.
Oguahẽ ra'e hikuái ohendúvo Jesúspe, ha ha'e omonguera haguã chupekuéra imba'asýgui. Umi ipype oguerekóva mba'epochy okuerapa avei.
Ha upéicha, opavave opokosénte jepe Jesús rehe, oporomonguerágui pe pokatu osẽva chugui.
Jesús oma'ẽ hemimbo'ekuérare ha he'i: --Pevy'aiteva'erãpa peẽ imboriahúva, pene mba'e niko pe Tupã sãmbyhy.
Pevy'aiteva'erãpa peẽ ko'ágã pene ñembyahýiva, peẽ niko upéi pene ryguãtãta. Pevy'aiteva'erãpa peẽ ko'ágã pene rasẽva, upéi niko pepukáta.
Pevy'aiteva'erãpa oimérõ pende rehe ndaija'éiva, pene mosẽva, pende ja'óva ha ojeguarúva pende hegui che, yvypóraicha ajuva'ekue rehehápe.
Tape vy'a heta, ta pene renyhẽ torýgui ko árape, peẽme niko oñeme'ẽta peteĩ jopói nde tuicháva yvágape. Péicha avei niko umíva ru ypy kuerakue ojapova'ekue maranduhárakuérare.
Peẽ imba'e retáva katu pejererekóke, perekóma pende vy'a.
Pejererekóke peẽ ko'ágã pene ryguãtãva, pene ñembyahýita hína. Pejererekóke peẽ ko'ágã pepukáva, pene rasẽta hína ñembyasýgui.
Pejererekóke opavave pende rerohory ramo, upéicha avei ojapova'ekue pende ru ypy kuerakue umi maranduhára japúre.
Peẽ pe che rendúvape katu ha'e: “Pehayhu umi pende rayhu'ỹvape, pejapo iporãva pende rehe ija'e'ỹvare.
Pehovasa umi pende rehe oñe'ẽ vaívape, peñembo'e umi pende ja'óvare.
Oĩ ramo nde rova petéva, eheja ta nde rova pete jovái. Ha oimérõ oipe'áva nde hegui nde ahoja, eheja togueraha nde ao ave.
Oimérõ omba'e jeruréva ndéve, eme'ẽ chupe, ha oimérõ omba'e pe'áva nde hegui, anive rejerure chupe.
Pejapo pende rapicháre upe peẽ peipotáva ha'ekuéra ojapo pende rehe.
Peẽ pehayhúrõ umi pende rayhúvapente, mba'e piko pejapo tuichaiterei mba'éva? Umi mba'e vai apoha jepe niko péicha oiko.
Ha pejapórõ iporãva umi pende rehe ojapóva iporãvarente, piko mba'e iporãva oĩ upévape? Umi mba'e vai apoha jepe niko péicha ojapo.
Ha peipurukárõ umi omyengovia jeýtava peẽmente, pejapo nga'u piko tuichaiterei mba'éva? Umi mba'e vai apoha avei oiporuka ojupe, oha'arõgui ojepurukátaha avei chupe.
Pehayhuva'erã pende rayhu'ỹvape, ha pejapo iporãva ha peiporuka peha'arõ'ỹre mba'eve hekovia. Upéicharõ, tuicha mba'épe oñemyengoviáne peẽme, ha peẽ Tupã Yvatetegua ra'ýne, ipy'a porãva avei umi ohecha kuaáva ha heko añáva ndive.
Peporoporiahurerekova'erã, pende Ru pende poriahurerekoháicha.”
Ani pemoĩ vai pende rapichápe, ha Tupã napenemoĩvaimo'ãi. Ani pejopy vai pende rapichápe ha Tupã napendejopyvaimo'ãi. Peheja rei hembiapo vaikue pende rapichápe, ha Tupã oheja reíne peẽme.
Peme'ẽ ambuépe, ha Tupã ome'ẽne peẽme. Ipojeráne pene ndive ha ome'ẽne peẽme pende vosa renyhẽ chovi. Peẽ pejapoháicha pende rapicháre, Tupã omyengovia jeýne peẽme.
Jesús omombe'úvo chupekuéra ko ñe'ẽ mbojoja: “Peteĩ ohecha'ỹva nga'u piko ikatu omboguata ambue ohecha'ỹvape? Ndo'amo'ãi nga'úpa mokõivéva peteĩ yvykuápe?
Ndaipóri temimbo'e mba'e guasuvéva imbo'eháragui. Ojeheko mbo'e porãmarõ ae ohupytýne imbo'ehárape.
Mba'éicha piko rehecha pe yvyra ku'i nde ryvy resápe oĩva, ha nderehechái pe yvyra poguasu nde resápe voi rerekóva?
Ha nderehecháirõ pe yvyra poguasu oĩva nde resápe voi, mba'éicha piko nde py'a ere haguã nde ryvýpe: ‘Che ryvy, taipe'a ndéve pe yvyra ku'i nde resápe oĩva’. Nde, tekove rova mokõi! Eipe'a raẽ pe yvyra poguasu nde resápe oĩva rehecha porã haguã, ha upéi reipe'a haguã pe yvyra ku'i nde ryvy reságui.”
Ndaipóri yvyra porã ikatúva hi'a vai, ha ndaipóri avei yvyra vai ikatúva hi'a porã.
Yvyra máta niko jaikuaa hi'áre. Ndojepo'ói niko ígo ñuatĩ mátagui, térã úva ñana reígui.
Peteĩ ipy'a porãva, mba'e iporãvante he'i, ipy'apýpe voi imba'e porãgui. Ha upe heko añáva katu, ivaívante voi he'i, ipy'apýpe voi oĩgui ivaíva. Ha upe ipy'apýpe oguerekóvagui, upévaguinte oñe'ẽ.
Mba'ére piko peẽ peje chéve: “Karai, karai”, ha ndapejapói che ha'éva?
Ha'éta peẽme mávapepa ojogua pe oúva che rendápe, ohendúva che ñe'ẽ ha ojapo upe ha'éva.
Ojogua peteĩ yvypórape, ojapo haguã hogarã ojo'o raẽva'ekue pypuku porã, ha omoĩ pe óga pyenda ita ári. Okakuaávo upéi pe ysyry ou ha ojejapipa pe ógare, ha nomomýiri ojejapo porãgui.
Pe che rendúva ha ndojapóiva che ha'éva katu, ojogua pe omopu'ãva'ekue hogarã yvyku'i ári reípe, ha nomopyendái. Ha okakuaávo y, ou hi'ári ha oitypaite.
Oñe'ẽmba rire opavavépe, Jesús oho Cafarnaúmpe.
Upépe oiko peteĩ mburuvicha Romagua oguerekóva peteĩ hembiguái ohayhúva, hasýva ha oĩva omano haguãicha.
Upe mburuvicha, ohendúvo umi oje'etáva Jesús rehe, omondo judíokuéra myakãhárakuérape, ojerurévo Jesúspe oho haguã oipohano upe hembiguáipe.
Ha'ekuéra oho Jesús rendápe ha he'i chupe: --Iporã niko reipytyvõ pe mburuvichápe.
Ha'e ohayhu ñane retã ha ha'ete voi omopu'ãukava'ekue oréve pe tupao.
Jesús oho hendivekuéra, ha oĩmarõ hikuái pe hóga ypýpe, upe mburuvicha omondo iñirũnguérape he'ívo chupe: “Karai, máva piko che nde reike haguã che rógape?
Upévare, ndachepy'ái voi kuri aha haguã rohekávo jepe. Eréntena che rembiguái okuera haguã.
Che niko aĩ mburuvicha poguýpe, ha areko avei che po guypegua. Ha peteĩme ha'érõ oho haguã, upéva oho. Ambuépe ha'érõ ou haguã, upéva ou. Ha ha'érõ che rembiguáipe ojapo haguã ha'éva, ojapo.”
Jesús ohendúvo upéva tuicha oguerohory, ha oma'ẽvo umi hapykuéri ohóvare, he'i: --Añetehápe ha'e peẽme, Israelgua apytépe jepe ndajuhúiva peteĩ ojeroviáva Tupãre ko kuimba'éicha.
Ojevývo hikuái hógape, umi oñemondova'ekue ojuhúma pe tembiguái okuera.
Kóva rire, Jesús oho peteĩ táva hérava Naínpe. Heta oĩ ohóva hendive, ha hemimbo'ekuéra ave.
Oguahẽvo upe táva ypýpe, ohecha oguerahaha hikuái oñotỹvo peteĩ omanova'ekuépe, peteĩ imenave'ỹmava memby peteĩete. Heta oho hapykuéri.
Ohechávo, Ñandejára oiporiahurereko chupe ha he'i: --Ani ne rasẽ.
Pya'ete oñemboja ha opoko pe omanóva rupáre, ha umi ogueraháva hína, opyta. Jesús he'i pe omanóvape: --Nde mitãrusu, ndéve ha'e: Epu'ã!
Upévo pe omanóva oguapy ha oñepyrũ oñe'ẽ, ha Jesús ome'ẽ isýpe.
Ohechávo upéva, maymáva okyhyje ha oñepyrũ omomba'e guasu hikuái Tupãme. He'i hikuái: --Peteĩ maranduhára mba'e guasúva ou ñande apytépe. He'i avei hikuái: --Tupã ou oipytyvõvo hetã guápe.
Ha Judá jerekuére ojekuaa opa mba'e Jesús ojapova'ekue.
Juan, pe oporomongaraíva ohendu ko'ã mba'e, umi hendive voi oĩva omombe'úgui chupe. Ha ohenói mokõime,
ha omondo Ñandejára rendápe, oporandúvo chupe ha'épa añete pe ouva'erã, térã oha'arõva'erãpa hikuái ambuépe.
Aipórõ, Juan Bautista remimboukuéra oñemboja Jesús rendápe, ha he'i chupe: --Juan Bautista ore mbou roporandu haguã ndépa ha'e pe ouva'erã, térãpa roha'arõva'erã ambuépe.
Upe javete Jesús omonguera oikóvo hetápe imba'asýgui ha iñangatakuéragui, ha mba'epochýgui ave, ha omonguera ohecha heta ohechave'ỹva'ekuépe.
Upéi he'i chupekuéra: --Tapeho ha peje Juánpe opa mba'e pehecháva ha pehendúva. Pemombe'u chupe ohecha'ỹva ohecha jeyha, ijypíva oguata porãha, ipire aipáva okueraha, ohendu'ỹva ohendu jeyha, omanóva oikove jeyha ha imboriahúvape oñehendukaha marandu porã.
Ha ovy'aiténe umi ojerovia mantéva che rehe!
Juan remimondokuéra oho rire, Jesús oñepyrũ oñe'ẽ hese opavavépe, ha he'i: --Peẽ pesẽ ramo guare peho yvy ojeiko'ỹháme, mba'e pehecha haguãpa peho ra'e? Pehechápa ra'e takuapi yvytu ombovaváva? Nahániri?
Maerã aipo ramo peho? Pehópa pehecha peteĩ kuimba'e oñemonde jeguapávapa? Peẽ niko peikuaa porã umi oñemonde jeguáva ha vy'ahápe oikóva, oikoha mburuvicha guasukuéra rógapente.
Amo ipahápe, mba'e aipo ramo pesẽ pehecha? Peteĩ maranduhára, ajépa. Upéicha añete. Ha pejuhu peteĩ mba'e guasuvéva maranduháragui katu.
Juan niko hína pe Ñandejára Ñe'ẽme he'iha: Che amondo che ñe'ẽ rerahaha ne renonderã ombosako'i haguã ndéve nde raperã.
Ha'e peẽme, ndaipóri yvypórakuéra apytépe mba'e guasuvéva Juángui. Opáichavo, pe michĩvéva Tupã oisãmbyhyhápe, upéva mba'e guasuve chugui.
Opa ohenduva'ekue Juánpe, umi viru mono'õha Rómape guarã jepe, oheja Juan omongarai chupekuéra, ojapo haguã péicha pe teko jojápe porã ojeruréva Tupã.
Umi fariséo ha umi Moisés rembiapoukapy mbo'eha katu ndohejái omongarai chupekuéra Juan, ojahéivo pe Tupã ojaposeva'ekuére hesehápekuéra.
“Mba'e rehépa ambojoja kuaa yvypóra ko'agãgua? Mba'épepa ojogua?
Ojogua umi mitã oguapýva oñemboharái pe okápe ha osapukáiva iñirũnguérape: ‘Ore rombopu mimby, ha peẽ ndapejerokýi. Ropurahéi ñembyasýpe, peẽ katu napenerasẽi.’
Ou niko Juan Bautista, ndokarúiva ha ndo'úiva kaguy, ha peẽ peje hese oguerekoha mba'epochy.
Upéi aju che, yvypóraicha ajuva'ekue, akarúva ha ha'úva kaguy, ha peẽ peje che rehe che karu ha che ka'uha, aikoha umi heko añáva ndive ha umi viru omono'õva Roma peguarã ndive.
Tupã arandu niko ojehechauka ñane rembiapokue rupi.”
Peteĩ fariséo ojerure Jesúspe oho haguã okarúvo hógape, ha ha'e oho. Oguapy hína mesápe,
ha peteĩ kuña reko vai oikóva upe távape voi, ha oikuaava'ekue Jesús ohoha okarúvo pe fariséo rógape, oguahẽ peteĩ mbayru ipópe henyhẽva mba'e ryakuã porãgui.
Ojahe'o ha oñesũ Jesús renondépe, ha oñepyrũ ojahéi umi ipy hesaýpe. Upéi omokã jey iñakã raguépe, ohetũ ha omona hese pe mba'e ryakuã porã.
Pe fariséo ojerureva'ekue Jesúspe oho haguã okaru, ohechávo upéva, he'i ijupe: “Ko kuimba'e, maranduhárarõ añete, ohechakuaáta mba'eichagua kuña reko vaípa hína pe opokóva hese.”
Upépe Jesús he'i pe Fariséope: --Simón, areko peteĩ mba'e ha'eséva ndéve. Pe fariséo he'i chupe: --Ere katu chéve, mbo'ehára.
Jesús he'ive: --Mokõi karia'y omyengoviava'erã peteĩ viru oiporukava'ekuépe. Peteĩva ome'ẽva'erã chupe 500, ha pe ambue katu, 50.
Ha ndaikatúigui ome'ẽ hikuái, pe viru porukaha oheja rei mokõivépe. Ko'ágã ere chéve: mávapa umi mokõigui ohayhuvéne chupe?
Simón katu he'i: --Chéverõ guarã pe hetave oheja reiva'ekue chupe. Jesús he'i chupe: --Añete ere.
Aipórõ, oma'ẽvo pe kuñáre, Jesús he'i Simónpe: --Rehechápa ko kuña? Aike kuri nde rógape ha nereme'ẽi chéve y ajepyhéi haguã. Ko kuña katu, ombojahu che py hesaýpe ha omokã jey iñakã raguépe.
Nde nacheretũi che momaiteívo. Ha'e katu, aike guive ohetũ ha ohetũ che py mokõive.
Neremoĩri che akãre mba'e ryakuã porã, ha'e katu oñohẽ mba'e ryakuã porã che pýre.
Upévare ha'e ndéve umi heta heko vaikue ojeheja reipaha chupe, oporohayhueterei haguére. Pe heko vaikue ojeheja rei michĩvéva, sa'ive ohechauka imborayhu.
Upéi he'i pe kuñáme: --Nde reko vaikue ojeheja reipa ndéve.
Umi ambue ojejerure hague oho haguã okarúvo, oñepyrũ oporandu ojupe: --Máva piko kóva angaipágui jepe oporopysyrõva?
Jesús katu he'ive, ojerévo pe kuña gotyo: --Rejerovia rupi, reñepysyrõ. Tereho py'a guapýpe.
Kóva rire, Jesús ohasa oikóvo peteĩ távagui ambuépe, omoherakuãvo pe marandu porã Tupã sãmbyhy rehegua. Umi 12 apóstol omoirũ chupe,
ha upéicha avei heta kuña ha'e oipe'ava'ekue mba'epochy poguýgui ha mba'asýgui omonguerava'ekue. Ijapytépekuéra oĩ María, hérava avei Magdalena, chugui Jesús oguenohẽ 7 mba'epochy.
Oho avei Juana, Cuza rembireko, upéva Herodes mba'e repy rerekua, ha Susana ha heta ambue oipytyvõva chupe mba'e repy oguerekóva reheve.
Heta oĩva'ekue osẽva umi távagui ohecha haguã Jesúspe. Upéicha rupi heta ijaty hikuái. Aipórõ omombe'u chupekuéra ko ñe'ẽ mbojoja:
“Oĩva'ekue peteĩ osẽva oñotỹ haguã imba'e ra'ỹi. Ha oñemitỹnguévo, oĩ umi mba'e ra'ỹi ho'áva tapépe. Oñepyrũmba hese ha guyrakuéra ho'upa.
Oĩ avei ho'áva itatýpe, ha umi mba'e ra'ỹi hoky. Ha ndahi'ýigui ipirupa.
Oĩ avei ho'áva ñuatĩndýpe, ha hokývo, umi ñuatĩ ojukapa.
Oĩ katu avei ho'áva yvy iporãháme, ha okakuaa ha hi'a porã, 100 peve peteĩ ha'ỹinguégui.” Péicha he'ívo Jesús, hatã oñe'ẽ: “Ohendúvake tojapysaka porã.”
Hemimbo'ekuéra oporandu Jesúspe mba'épa he'ise upe ñe'ẽ mbojoja.
Ha'e he'i chupekuéra: --Tupã niko oikuaauka peẽmente umi mba'e ñemimby isãmbyhy rehegua. Umi ambuépe katu añe'ẽ ñe'ẽ mbojoja rupi, oma'ẽ ma'ẽve ramo jepe ohecha'ỹ haguã ha ohendu henduvérõ jepe oikuaa'ỹ haguã.
Pe ñe'ẽ mbojoja ñemitỹhára rehegua he'ise: “Pe mba'e ra'ỹi niko Ñandejára Ñe'ẽ hína,
ha pe ho'ava'ekue tapépe rei, umíva hína umi ohendúva, ha ou Aña ha oipe'a ipy'apýguikuéra, oguerovia'ỹ haguã ha ani haguã oñepysyrõ.
Umi mba'e ra'ỹi ho'áva itatýpe katu ojogua umi Ñandejára Ñe'ẽ ohendúva, ha ogueroviáva vy'apópe. Ha ndahapo pypukúigui, oguerovia sapy'ami, ha ojepy'a ra'ã vove, ikangy.
Umi mba'e ra'ỹi ho'ava'ekue ñuatĩndýpe, umíva hína umi ohendúva, ha mbegue-mbeguépe ipytupa ojepy'apýgui, mba'e reta potáre ha teko vy'áre, ha upéicha rupi ndahi'ái.
Ha umi mba'e ra'ỹi ho'ava'ekue yvy porãme katu, umíva hína umi imarangatúva ha oñemoĩva ohendu ha ojapo pe marandu he'íva, ha oñemohatãgui hese hi'a porãva.”
Avave nomyendýi peteĩ mba'e rendy ha upéi ojaho'i térã omoĩ tupa guýpe, ohupi uvei yvate ojehesape haguã umi oikéva.
Upeichaite avei, ndaipóri mba'eve okañýva osẽ'ỹva'erã okápe, ha mba'e ñemi ojekuaa'ỹva'erã ha oñemyesakã'ỹva'erã.
Aipórõ, pehendu porã: Upe oguerekóvape oñeme'ẽvéta oguerekove haguã. Upe oguereko'ỹvagui katu, pe michĩmi oimo'ãva oguerekoha jepe ojepe'áta, ha mba'evete ndopytamo'ãi chupe.
Jesús sy ha ityvýrakuéra oho pe ha'e oĩháme, ha ndaikatúi oñemboja hese, hetaitereígui umi oĩva upépe.
Ha he'i hikuái Jesúspe: --Nde sy ha nde ryvykuéra na pe okápe hína, ha nde rechase.
Jesús katu he'i: --Umi ohendu ha ojapóva Tupã marandu porã, umíva hína che sy ha che ryvy.
Peteĩ jey, Jesús oike hemimbo'ekuéra ndive peteĩ kanóape, ha he'i chupekuéra: --Jahasa yguasu mboypýri. Ha oho hikuái.
Ha ohasa aja hikuái, Jesús oke. Upe jave oñepyrũ oipeju yvytu ne ratãva pe yguasu ári. Pe kanóa oñepyrũ henyhẽ ýgui ha oñapymíta katuete.
Aipórõ, omombáy Jesúspe ha he'i hikuái chupe: --Mbo'ehára, mbo'ehára! Ja'yguy niko ñaína! Jesús opu'ã ha oja'o pe yvytúpe ha upe y pochýpe. Ha pe yvytu opi ha opa mba'e opytu'u.
Upéi Jesús he'i hemimbo'ekuérape: --Mba'e piko oiko pe pende jeroviágui. Ha'ekuéra katu, ohecha ramo pe oikóva ha kyhyje pópe oporandu joa ojupe: --Máva piko kóva, ko oñe'ẽva yvytu ratã ha y pochýpe, ha iñe'ẽ rendúva chupe?
Hasypeve oguahẽ hikuái Gerásape, opytáva yguasu mboypýri, Galiléa rovái.
Oguejývo Jesús, osẽ upe távagui peteĩ kuimba'e imba'epochýva, ha oñemboja hendápe. Aréma noñemondevéi ha ndoikovéiva ra'e ogahápe, oiko umi tyvy pa'ũ rupi.
Ohechávo Jesúspe, oñesũ henondépe ha osapukái: --Aníke rejapo che rehe mba'eve Jesús, Tupã Yvatetegua Ra'y. Tupãre ajerure ndéve, ani haguã che mbohasa asy!
Péicha he'i, Jesús he'íma haguére pe mba'epochýpe osẽ haguã chugui. Heta jevýma pe mba'epochy ombotarova chupe. Ha opyta haguã, ojepokua ha ojepykuapa ramo jepe, ha'e omondohopáva umíva ha pe mba'epochy ogueraha chupe umi yvy ojeiko'ỹháre.
Jesús he'i chupe: --Mba'éicha nde réra. Ha ha'e he'i: --Che réra Legión. Péicha he'i, hetágui umi mba'epochy oikeva'ekue ipype.
Ha upépe ojerure Jesúspe ani haguã omondo chupekuéra yvykua pypukúpe.
Ha aguĩ upégui heta kure okarúva hína pe yvytýre, umi mba'epochy ojerure ojeheja haguã chupekuéra oike umi kurére. Ha Jesús oheja chupekuéra oike.
Ha umi mba'epochy osẽ upe kuimba'égui ha oike umi kurére, ha hetakue umi kure oho ojepoi ýpe, ha upépe omanomba.
Umi kure rerekua, ohechávo mba'épa ojehu, pya'e oho hikuái ha omombe'u opa mba'e pe távape ha umi okaháre.
Opavave oho ohechávo pe ojehuva'ekue. Ha oguahẽvo Jesús rendápe, ojuhu hikuái pe kuimba'e imba'epochyva'ekuépe oguapy hína henondépe, oñemonde ha iñakã porã. Ha okyhyjepa hikuái.
Ha umi ohechava'ekue mba'épa ojehu, omombe'u umi oúvape mba'éichapa okuera ra'e pe imba'epochýva.
Opavave oikóva Gerasa jerekuévo oñepyrũ ojerure asy Jesúspe oho haguã upégui, okyhyjetereígui hikuái. Aipórõ, Jesús ojupi pe kanóape ha oho.
Pe karia'y osẽva'ekue mba'epochy poguýgui ojerure Jesúspe oheja haguã chupe oho hendive. Ha'e katu he'i chupe:
--Tereho nde rógape ha emombe'u opa mba'e Tupã ojapova'ekue nde rehe. Pe karia'y oho ha oiko omombe'u pe táva jerekuére opa mba'e Jesús ojapova'ekue hesehápe.
Ou jey rire mboypýrigui, torypápe opavave oha'arõ joa Jesúspe.
Upévo, oguahẽ peteĩ hérava Jairo, judíokuéra tupao pegua ruvicha. Upe kuimba'e oñesũ Jesús renondépe, ha ojerure asy chupe ohomi haguã hógape.
Peteĩete niko itajýra, oguerekóva 12 áño, ha oĩva hína omano haguãichaite. Oho kuévo, Jesús oñandu ojopypaha chupe hikuái, hetaitereígui umi ohóva hendive.
Umi ohóva apytépe oĩ peteĩ kuña hasýva ojapóma 12 áño tuguy syrýgui, ha oiporupámava opa oguerekóva oñepohanouka haguã. Ha avave ndaikatúi omonguera chupe.
Upe kuña oñemboja Jesús rehe hapykue guio ha opoko pe ijao ruguáire, ha upepete pe huguy syry opyta.
Aipórõ Jesús oporandu: --Máva piko opoko che rehe? Avave nde'írimarõ opoko hague hese, Pedro he'i: --Mbo'ehára, opavavéko nde jopy ha ne myaña opa guio. Ha piko reporandu, mávapa opoko nde rehe?
Jesús he'i jey: --Oĩ peteĩ opokova'ekue che rehe. Añandu osẽ hague che hegui pokatu.
Upe kuña, ohechámarõ ndaikatumo'ãiha okañy, ryryipópe oho oñesũ Jesús renondépe. Omombe'u chupe, opavave rovake, mba'érepa opoko ra'e hese, ha mba'éichapa ra'e upepete okuera.
Jesús he'i chupe: --Che rajy, che rehe rejerovia haguére rekuera. Tereho katu rejepy'apy'ỹre.
Jesús oñe'ẽ jave gueteri hína, oguahẽ peteĩ tembijokuái ha he'i Jáirope: --Nde rajy omanóma. Anivéntema remyangekói Mbo'ehárape.
Jesús ohendu upéva, ha he'i chupe: --Ani rekyhyje. Ejerovia che rehe, ha nde rajy nomanomo'ãi.
Oguahẽvo upe ógape, ndohejái avavépe oike hendive, Pedro, Santiago ha Juánpe añónte, pe mitãkuña sy ha itúva ndive.
Opavave hasẽ joa, ha ojahe'o hikuái hese. Jesús katu he'i chupekuéra: --Ani pene rasẽ. Pe mitã kuñáko nomanói, okénte hína.
Maymáva opuka Jesús rehe, oikuaágui pe mitãkuña omanóma hague.
Upépe Jesús ipojái pe mitãkuña póre, ha he'i hatã chupe: --Nde, mitãkuña, epu'ã!
Ha ha'e oikove jey, ha Jesús ojerure oñemongaru haguã.
Isy ha itúva opyta ijurujái. Jesús katu he'i ani haguã omombe'u avavépe upe mba'e ojehuva'ekue.
Jesús ombyaty umi 12 hemimbo'e ha ome'ẽ chupekuéra pokatu ha pu'aka omosẽ haguã opaichagua mba'epochy, ha omonguera haguã opaichagua mba'asy.
Omondo chupekuéra oporomomarandu haguã Tupã sãmbyhýre, ha omonguera haguã hasývape.
He'i chupekuéra: --Ani peraha mba'eve tapére guarã, yvyra pende po pegua, vosa, mbujape, viru ha ao jopyru.
Oimeraẽva óga peguahẽhápe, upépe pepyta pesẽtaha árape peve.
Ha oimérõ táva pene moguahẽse'ỹha, tapeho upégui. Peityvyro yvytĩmbo pende pýgui, ohecha kuaa haguã hikuái upéva maranduha Tupã oinupãtaha chupekuéra.
Aipórõ osẽ hikuái ha oho umi tava'i rupi, omyasãi marandu porã ha omonguera hasývape.
Mburuvicha guasu Herodes ohendu opaite mba'e oikóva, ha ndoikuaái mba'épa ojapóta, oĩgui he'íva Juan oikove jey hague.
Ambue katu he'i, ou hague maranduhára Elías, ha ambueve katu, oimeha maranduhára yma guare oikove jeýva.
Ha Herodes he'i: --Cheté ha'eva'ekue oñeñaka'õ haguã Juan. Máva piko aipórõ pe hetaite mba'e oñemombe'uha? Upévare Herodes oñeha'ã ohecha Jesúspe.
Ojevývo umi apóstol, omombe'u hikuái Jesúspe opa mba'e ojapova'ekue. Ha'e ogueraha chupekuéra ha'eñóme peteĩ táva hérava Betsáidape.
Ha umi tavagua oikuaávo, ohopa hapykuéri. Ha Jesús oheja chupekuéra oguahẽ hendápe. Oñe'ẽ chupekuéra Tupã sãmbyhýre ha omonguera hasývape.
Ka'aruetereíguima, umi 12 apóstol oho Jesús rendápe ha he'i chupe hikuái: --Emondo opavavépe toho topytu'u, ha toheka tembi'u umi táva ha umi oka aguĩháre. Ko'ápe niko ndaipóri véima mba'eve.
Jesús he'i chupekuéra: --Peẽ voi pemongaru chupekuéra. Ha'ekuéra katu he'i: --Roguereko niko 5 mbuja ha mokõi pira, ndorohói mba'érõ rojoguávo tembi'u umívape guarã.
Oĩ niko hína 5.000 kuimba'e rupi. Ha Jesús he'i hemimbo'ekuérape: --Pemboguapy 50 rupi aty-atýpe.
Ha'ekuéra ojapo upéicha ha omboguapy opavavépe.
Upéi Jesús ojapyhy ipópe umi 5 mbuja ha umi mokõi pira ha, oma'ẽvo yvága gotyo, ojerure Tupã ohovasa haguã. Upéi oipehe'ã umi mbuja ha ome'ẽ hemimbo'ekuérape omoĩ haguã opavave renondépe.
Maymáva ho'u hyguãtã meve. Ha umi hembývagui omono'õ hikuái 12 ajaka renyhẽ.
Peteĩ jey, Jesús oñembo'e jave hína ha'eño, ha hemimbo'ekuéra oĩ hendive, oporandu chupekuéra: --Mavaha che piko oje'e?
Ha'ekuéra he'i chupe: --Oĩ he'íva ndeha Juan Bautista. Oĩ he'íva ndeha Elías, ha oime katu he'íva ndeha peteĩva umi maranduhára yma guare oikove jeýva.
Jesús oporandu chupekuéra: --Ha peẽ piko mba'e peje, mávapa che? Ha Pedro he'i: --Nde hína upe Mesías, Tupã rembiporavo.
Jesús katu heta he'i hemimbo'ekuérape ani haguã omombe'u upéva avavépe.
Ha he'i: --Che, yvypóraicha ajuva'ekue, ahasa asy manteva'erã, ha ojahéita che rehe umi myakãhára, umi pa'i ruvicha ha umi Moisés rembiapoukapy mbo'eha. Che jukáta hikuái, ha mbohapy ára rire aikove jeýta.
Upéi he'i opavavépe: --Oime ramo che moirũséva toñembyesarái ijehegui, tohupi ára ko'ẽre ikurusu ijapére, ha ta che moirũ.
Pe hekovére hakate'ỹva, omanóta. Pe omanóva che rehehápe katu, oikovéta.
Mba'épa oguenohẽne yvypóra oguerekopárõ opaite mba'e ipópe, térã oñehundi ramo ha'e ipo rupiete? Mba'eve!
Oimérõ che rerotĩva ha oguerotĩva che ñe'ẽ, che avei, yvypóraicha ajuva'ekue, atĩne hesevekuéra, ajúvo che Ru mimbipa reheve ha Tupã remimbou marangatukuéra ndive.
--Añetehápe ha'e peẽme, ko'ápe oĩva apytépe oĩ nomanomo'ãiva ohecha mboyve Tupã sãmbyhy.
Upe rire, 8 ára haguépe Jesús he'i rire ko'ã mba'e, oho peteĩ yvyty ru'ãme oñembo'e haguã ha ogueraha hendive Pedro, Santiago ha Juánpe.
Oñembo'e aja hína, hova iñambuepa ha umi ijao morotĩ sakã ha ojajaipa.
Ha ojekuaa mokõi kuimba'e oñomongetáva hendive. Umíva Moisés ha Elías,
omimbipáva avei hikuái ha oñe'ẽva Jesús ohotaháre ko yvy árigui, ojehútava Jerusalénpe.
Hopehýietereírõ jepe, Pedro ha iñirũnguéra ndokéi, ha ohecha hikuái Jesús mimbipa ha umi mokõi oĩva'ekue hendive.
Umi kuimba'e ohótama jave, Pedro he'i Jesúspe: --Mbo'ehára, iporãite niko ikatúre ñaime ko'ápe. Reipotárõ ajapóta peẽme pene rendaguã, peteĩ ne mba'erã, peteĩ Moiséspe guarã ha Elíaspe guarã avei. Pedro katu ndoikuaái pe he'íva.
Pedro oñe'ẽ aja, ou peteĩ arai omimbipáva ha ojaho'i chupekuéra. Ha ojechávo pe arai apytépe, okyhyje hikuái.
Pe araígui oñehendu peteĩ ñe'ẽ ha he'íva: “Kóva ha'e che Ra'y, che aiporavova'ekue. Pehendu chupe”. ,
Oñehendúvo upe ñe'ẽ, Jesús opyta ha'eño. Ha ha'ekuéra oguerokirĩ umi mba'e, ha umíva umi árape avavépe nde'íri umi mba'e ohechava'ekue.
Ambue árape, oguejývo pe yvytýgui, hetaiterei osẽva ohuguãitĩ Jesúspe.
Ha peteĩ kuimba'e upe apyte guive he'i hatã chupe: --Mbo'ehára, ema'ẽmína che ra'ýre, ha'e ñoite niko areko.
Peteĩ mba'epochy ojapyhy chupe, ha ombosapukái, ha oityvyro ha ombojuru ryjuipa. Oguereko asy ha ndopoiséi chugui.
Ajerure ne remimbo'ekuérape oguenohẽ haguã chugui pe mba'epochy, ha ha'ekuéra ndaikatúi.
Jesús he'i chupe: --Há, tekove jerovia'ỹ ha heko añáva! Araka'e peve piko aikóta pende reheve ha pogueropu'aka? Eru ko'ápe nde ra'y.
Oñemboja jave hína pe mitãrusu, pe mba'epochy oity yvýpe ha oityvyro hatã jey chupe. Jesús katu oja'o pe mba'epochýpe, omonguera pe mitãrusúpe ha ome'ẽ itúvape.
Ha maymáva opyta ijurujái ha ohecha ramo Tupã mba'e guasueteha. Opavave ohecha ramo aja hína pe Jesús ojapóva, ha'e he'i hemimbo'ekuérape:
--Pehendu porã kóva ha ani pende resarái: Che, yvypóraicha ajuva'ekue, ha'áta hína yvypórakuéra pópe.
Hemimbo'ekuérape katu nahesakãi pe he'íva. Ne'ĩra gueteri niko ha'ekuéra oĩ oikuaa haguãicha. Upéi ave, okyhyjeterei hikuái oporandu haguã Jesúspe mba'épa pe he'iséva.
Umíva umi árape, Jesús remimbo'ekuéra oñemoĩ he'i ojupe mávapa pe mba'e guasuvéva ijapytépekuéra.
Jesús, ohecha kuaávo mba'épa oguereko hikuái iñakãme, ohenói peteĩ mitãme, omoĩ ijypýpe,
ha he'i chupekuéra: --Che rérape oguerohorýva ko mitãme, chéve che rerohory, ha oguerohory avei pe che mbouva'ekuépe. Upévare, pe michĩvéva pende apytépe, upéva hína upe mba'e guasuvéva.
Juan he'i chupe: --Mbo'ehára, rohecha kuri peteĩ omosẽva mba'epochy nde rérape, ha rojoko, ndaha'éigui ore ndivegua.
Ha Jesús he'i chupe: --Ani pejoko, pe opu'ã'ỹva ñande rehe niko oĩ ñane ndive.
Hi'aguĩmarõ hína ára Jesús ojupiva'erãha yvágape, osẽ oho kyhyje'ỹre Jerusalénpe.
Omondo hembijokuái tenonderã, ohóva peteĩ tava'i Samaría guápe ohecha haguã chupe hendaguã.
Umi Samariagua katu, nomoguahẽséi chupe ohecha kuaágui ohoha hína Jerusalénpe.
Hemimbo'ekuéra Santiago ha Juan ohechávo upéva, he'i chupe: --Ore Jára, reipotápa ro'e oguejy haguã yvágagui tata ohundi haguã chupekuéra?
Jesús katu ojere oja'o ha he'i chupekuéra: Peẽko ndapeikuaáinte mba'e espíritu reheguápa peẽ. Che yvypóraicha ajuva'ekue ndajúi aporohundívo, aju katu aporopysyrõ haguã
Ha upéi oho hikuái ambue tava'ipe.
Oho aja hikuái, tapére peteĩ kuimba'e he'i Jesúspe: --Che Jára, che romoirũta mamo rehohápe.
Jesús he'i chupe: --Aguara'i niko oguereko ikeha, ha guyrakuéra hupa. Che, yvypóraicha ajuva'ekue katu, ndarekói mamo ambojeko haguã che akã.
Jesús he'i ambuépe: --Eju che ndive. Ha'e katu he'i: --Che Jára, che rejána taha raẽ tañotỹmi che ru.
Jesús katu he'i upévape: --Eheja umi omanómava toñotỹ umi omanóvape. Nde katu tereho ha emoherakuã Tupã sãmbyhy.
Ambue katu he'i avei chupe: --Che Jára, ahase ne ndive, che rejami raẽna taha tamomarandu che róga guápe.
Jesús ombohovái chupe: --Pe arádo omoĩva ipópe ha oma'ẽva hapykuévo, naiporãi Tupã sãmbyhýpe guarã.
Kóva rire Jesús oiporavo 72pe ha omondo henonderã, mokõi-mokõi umi táva rupi ha mamo ha'e ohova'erãháme.
He'i chupekuéra: “Ajépa tuicha pe kokue ha heta hi'a, omono'õva'erãnte mbovy. Upévare, pejerure pe kóga járape tombou umi ouva'erãme omono'õ.
Tapeho peẽ. Peikuaáke pomondoha hína ovecha ra'ýicha aguara guasu apytépe.
Ani peraha viru ha tembi'u ha pende py rehegua ave. Ha ani pepyta pe poromomaiteívo tapére.
Peikévo peteĩ ógape, pemomaitei raẽ pejévo: ‘Py'a guapy ko ógape guarã.’
Ha upépe oĩ ramo yvypóra oipotáva py'a guapy, hembipota oikóne. Upeicha'ỹrõ katu, peẽme jeýnte opytáta.
Pepyta upe óga upévape, ha pe'u ha pey'u umi ha'ekuéra oguerekóvagui. Opa omba'apóvape niko ojehepyme'ẽva'erã voínte. Ani peva-peva rei peteĩ ógagui ambuépe.
Peho ramo peteĩ táva peñemoguahẽháme, pe'u umi peẽme oñeme'ẽvagui.
Pemonguera umi hasýva upépe oĩvape, ha peje chupekuéra: ‘Tupã sãmbyhy hi'aguĩma pende hegui.’
Ha pehórõ peteĩ táva peñemoguahẽ'ỹháme, pesẽ okápe ha peje:
‘Pende táva pegua yvytĩmbo ojava'ekue ore pýre jepe, roityvyro ore pochýgui pende rehe. Ha peikuaáke kóva, Tupã sãmbyhy hi'aguĩma pende hegui.’
Ha'e peẽme, ágãnte chupekuéra oñenupã pohyivéta umi táva Sodómape oikova'ekuégui.”
Ejererekóke nde, táva Corazín! Ejererekóke nde, táva Betsaida. Táva Tiro ha Sidónpe ojejapo rire umi mba'e hechapyrãva ojejapova'ekue pende pype, ymáma ojevyva'erã mo'ã hikuái Tupã gotyo, ha oñemonde ao vosakuépe ha oguapy tanimbu ári, ohechauka haguã ombyasyha iñangaipa.
Tupã oporombojovakeha árape, peẽ peñenupã pohyivéta umi táva Tiro ha Sidón peguágui.
Ha nde, táva Cafarnaúm, reimo'ã piko reguahẽtaha yvágape? Tupã uvei nde reitýta omanóva retãme!
Umi pene rendúva, chéve che rendu ha pe ojahéiva pende rehe, ojahéi che rehe. Ha pe ojahéiva che rehe, ojahéi pe che mbouharére.
Umi 72 ou jey hikuái vy'apópe, ha he'i: --Ore Jára, umi mba'epochy jepe ojapo ro'éva nde rérape.
Jesús he'i chupekuéra: --Upéicha. Che ahecha Satanápe ho'a ramo yvágagui aratirícha.
Che ame'ẽva'ekue peẽme pokatu peguata haguã mbói ha alakran apytépe, ha pende pu'aka haguã umi pende rehe ija'e'ỹvare, ojehu'ỹre peẽme mba'eve ivaíva.
Anínte pevy'a umi mba'epochy ojapo haguére pejéva. Pevy'a uvei oimemaháre pende réra ojehai yvágape.
Upe javete Jesús henyhẽ Espíritu Santo guigua vy'ápe, ha he'i: “Romomba'e guasu che Ru, yvága ha yvy Jára, reñomi haguére ko'ã mba'e umi iñarandu ha imba'e kuaávagui, ha reikuaauka umi iñarandu'ỹvape. Upéicha che Ru, péichante voi reipotava'ekue ojehu.
Che Ru niko omoĩ che po guýpe opa mba'e. Avave ndoikuaái Tupã Ra'ýpe, Túva añónte. Ha avave ndoikuaái Túvape, Tupã Ra'y añónte, ha umi ojekuaaukávape Tupã Ra'y.”
Ha ojerévo hemimbo'ekuéra gotyo, he'i chupekuéra año: “Ovy'aiténe umi ohecháva pe peẽ pehecháva hína.
Añetehápe ha'e peẽme, heta maranduhára ha heta mburuvicha guasu ohechaseva'ekue ko peẽ pehecháva, ha ndohechái. Ha'ekuéra ohenduseva'ekue ko peẽ pehendúva, ha nohendúi.”
Peteĩ Moisés rembiapoukapy mbo'eha oho oñe'ẽ Jesús ndive, ha oha'ã haguã chupe oporandu: --Mbo'ehára, mba'e piko ajapova'erã areko haguã jeikove opa'ỹva?
Jesús he'i chupe: --Mba'épa oĩ tembiapoukapýpe? Mba'e piko pehecháva kuatiápe?
Upe Moisés rembiapoukapy mbo'eha he'i: --Ehayhu Tupã nde Járape ne nde py'aite guive, ne ánga rugua guive ha opa ne arandukue reheve, ha ehayhu nde rapichápe rejehayhuháicha nde.
Ha Jesús katu he'i: --Ere porã, rejapórõ upéicha, reikovéta.
Pe tembiapoukapy mbo'eha katu, omoĩ porãsévo imba'e porandu, he'i Jesúspe: --Ha máva piko pe che rapicha?
Aipórõ Jesús he'i chupe: --Peteĩ karia'y oguata ohóvo Jerusalén rape guio Jericó gotyo, ha peteĩ mondaha aty ohape joko chupe, ha oipe'a chugui ijao peve. Oinupã hikuái ha oheja chupe omano ha nomanóime.
Peichahágui rei peteĩ pa'i ohasa upe rupi, ha ohechávo chupe ojere chugui ha ohónte ha ndopytái.
Peteĩ levíta avei oguahẽ upépe, ha ohecha vove, ojere chugui ha ohónte avei tenonderã.
Peteĩ kuimba'e Samariagua katu, ohóva hína upe tape upévare avei, ohechávo oiporiahurereko chupe.
Oñemboja hese, oipohano ñandyry ha kaguýpe ha ojokua chupe umi ojekutu hague rupi. Upéi ohupi chupe ikavaju tee ári, ogueraha peteĩ óga ojepytahápe ha oñangareko hese.
Upe riregua ko'ẽme, upe Samariagua oguenohẽ mokõi ára mba'apokue repy ha ome'ẽ upe óga járape, ha he'i chupe: --Eñangareko ko karia'ýre. Ndohupytypáirõ viru, che ahepyme'ẽta ndéve upéi ajevývo.
Ha néi, mávapa ko'ãvagui, ndéverõ guarã pe karia'y rapicha, ohape jokova'ekue umi mba'e vai apoha?
Upe Moisés rembiapoukapy mbo'eha he'i: --Pe oiporiahurerekova'ekue chupe. Jesús katu he'i chupe: --Néi, tereho ha ejapo ndave upéicha.
Jesús oipykúi hape ha oguahẽ peteĩ tava'ipe, ha upépe omoguahẽ chupe hógape peteĩ kuña hérava Marta.
Ha'e oguereko peteĩ ikypy'y hérava María, oguapýva Jesús ypýpe ohendu haguã umi he'íva.
Marta katu, oikóva hína heta hembiapo reheve, oñemboja Jesús rehe ha he'i chupe: --Che Jára, nandepy'apýipa che kypy'y che rejaha cheño ko tembiapo hetaite reheve? Ere chupe ta che pytyvõ.
Jesús katu he'i chupe: --Marta, Marta, rejepy'apy hetaiterei mba'ére,
ha peteĩ mba'énte tekotevẽ. María ojapyhy pe iporãvéva, ha avave ndoipe'amo'ãi chugui.
Peteĩ jey Jesús oñembo'e hína peteĩ hendápe. Oñembo'epávo, hemimbo'e peteĩ he'i chupe: --Ore Jára, ore mbo'ena roñembo'e haguã, Juan ombo'e haguéicha hemimbo'ekuérape.
Jesús he'i chupekuéra: --Peñembo'évo, peje: Che Ru toñemomba'e nde réra marangatu. Eju ore sãmbyhy,
Ko'ẽ ko'ẽrekena eme'ẽ oréve ore rembi'urã.
Eheja rei oréve ore angaipa, ore roheja reiháicha opavave ore rehe ojapo vaiva'ekuépe. Aníkena rehejátei rojepy'a ra'ã!
Jesús avei he'i: --Peteĩva peẽ gua'u ra'e oguereko peteĩ iñirũ, pyhare pyte ohóva hógape ha he'i chupe: ‘Che irũ: eiporuka chéve mbohapy mbujape,
peteĩ che irũ niko péina oguahẽ mombyrýgui che rógape, ha ndarekói mba'eve ame'ẽva'erã chupe.
Añetehápe niko ha'e pe kotypy guive nde'imo'ãi chupe: ‘Ani che myangekói, che rokẽ oñemboty, ha che ra'ykuéra ha che roñeno hína. Ndaikatúi apu'ã ame'ẽvo ndéve mba'eve.’
Ha'e peẽme, nopu'ãi ramo jepe omba'e me'ẽvo chupe, iñirũ haguére, ome'ẽne chupe opa mba'e oikotevẽva anive haguã omyangekói chupe.
Upévare che ha'e peẽme: “Pejerure, ha Tupã ome'ẽta peẽme. Peheka ha ha'e ojuhukáta peẽme. Pembota Tupã rokẽ ha ha'e oipe'áta peẽme.”
Ojerurévape niko oñeme'ẽ, ohekáva katu ojuhu, ha pe okẽ ombotávape ojepe'a.
Máva peẽva piko, pende ra'y ojerure ramo peẽme pira, peme'ẽta chupe mbói?
Térã ñandu kavaju ojerure ramo chupe ryguasu rupi'a?
Peẽ, pene rembiapo vaíva Tupã renondépe, peme'ẽ kuaa ramo iporãva pende ra'ykuérape, ko'yteve pende Ru yvágape oĩva ome'ẽta Espíritu Santo umi chupe ojerurévape.
Jesús omosẽ hína peteĩ karia'ýgui pe mba'epochy omoñe'ẽnguva'ekue chupe. Ha pe mba'epochy osẽvo, upe iñe'ẽngúva oñepyrũ oñe'ẽ. Opavave ohecha ramo joa upéva.
Oime jepe he'íva: “Beelzebú, Añanguéra ruvicha voi niko hína pe ohejáva chupe omosẽ umi mba'epochykuérape.”
Ha oime avei umi, omoñuhãvo chupe, ojeruréva Jesúspe ojapo haguã mba'e hechapyrãva ohechauka haguã Tupã oĩha hendive.
Ha'e katu, oikuaáva hína mba'épa oguereko hikuái iñakãme, he'i chupekuéra: --Peteĩ tetã oñemboja'opa ramo ha opu'ãmba ramo oñoakãre, oñehundi. Ha opa hógakuéra ho'apa ojo'ári.
Péicha avei Sataná voi opu'ã ramo ijehe, mba'éicha piko imbarete tapiáta? Kóicha ha'e, peẽ pejégui che amosẽha mba'epochykuérape, Beelzebú pokatu rupi.
Péicharõ añete, máva piko ome'ẽ pene remimbo'ekuérape pokatu omosẽ haguã chupekuéra? Pene remimbo'ekuéra ojapóva rupi voi, ojehecha peẽ pejavyha.
Che amosẽ ramo mba'epochykuérape Tupã po rupi, upéva he'ise Tupã sãmbyhy oguahẽmaha peẽme.
“Peteĩ kuimba'e mbarete ikyse porã ramo ha oñangareko hógare, umi mba'e oñongatúva ipype oĩ porã.
Ha ou ramo ambue imbaretevéva chugui ha ipu'aka hese katu, oipe'a chugui pe kyse ojerovia hague, ha opa oguerekóva, ha ojapo umívagui ojaposéva.
Upe che ndive oĩ'ỹva, oñemoĩ che rehe. Ha upe che ndive omono'õ'ỹva, omosarambi.”
“Peteĩ mba'epochy osẽ ramo oimeraẽvagui, oho oiko umi oky'ỹha rupi ohekávo pytu'u. Ha ndojuhúi ramo he'i: ‘Aha jeýta che rógape, mamo asẽ haguégui.”
Ha ou jeývo, ojuhu pe osẽ hague ojetypei ha ipotĩ porãha.
Upéi, oho ha ogueru ambue 7 mba'epochy, heko añavéva chugui, oike hikuái ipype, ha oiko upépe. Ha péicha, pe yvypóra rekove opyta vaive iñepyrũmbýgui.
Jesús oñe'ẽ aja hína ko'ã mba'ére, umi oĩva apytégui peteĩ kuña osapukái: --Ovy'aiténepa pe kuña nde reruva'ekue ko yvy ári ha ne mokambuva'ekue!
Ha'e katu he'i: --Ovy'aiténe uvei umi ohendúva Ñandejára Ñe'ẽ ha ojapo pe ha'e he'íva!
Heta hetave ohóvo Jesús rehe oñembojáva, ha ha'e oñepyrũ he'i chupekuéra: “Tekove ahẽ ko'agãguánte ojerure ohecha haguã mba'e hechapyrãva. Ndojehechaukamo'ãi peẽme mba'eveichagua mba'e hechapyrãva. Tupã ohechaukáta peẽme maranduhára Jonás rehe ojapo haguéicha.
Pe Jonáspe ojehechaukava'ekue niko Nínivepe guarã mba'e hechapyrãvava'ekue. Upéicha avei che, yvypóraicha ajuva'ekue, mba'e hechapyrãva hína opavavépe guarã.
Ñembojovakeha árape, oĩmarõ Tupã renondépe yvypóra ko'agãgua, pe mburuvicha guasu kuñáva tetã Sebá pegua, opu'ãva'erã avei mbojovakeha árape, ha pene moĩ vaíta Tupã renondépe pene rembiapo vai haguére. Ha'e niko mombyry mombyryvégui ohova'ekue ohendu haguã Salomón ñe'ẽ arandu. Ha che ha'e peẽme, peteĩ mba'e guasuvéva Salomóngui oĩ hína ko'ápe ko'ágã.
Umi Ninivegua avei opu'ãva'erã pe ñembojovakeha árape, ojepyguarávo yvypóra rekovekue ko'ágã guápe, pene moĩ vai haguã. Ninivegua niko ojereva'ekue Tupã gotyo ohendúvo Jonás marandu, ha pe ko'ápe oĩva hína mba'e guasuve Jonásgui.”
“Avave nomyendýi peteĩ mba'e rendy ha omoĩ ojehecha'ỹ haguãme térã peteĩ mbayru guýpe. Yvate uvei oñemoĩ ojehesape haguã umi oikéva.
Nde resa niko hína pe nde rekove omyesakãva. Nde resa hesãi ramo, omyesakãta nde rekove. Nahesãi ramo katu, nde rekove oĩta pytũmbýpe.
Eñangarekóke ani pe tesapeha oĩva nde pypégui oiko pytũ.
Nde rete ojehesapepárõ ha ndaipórirõ pype pytũ, opa mba'e rehecha sakã porãne, tesapeha nde resapérõ guáicha.”
Jesús oñe'ẽmbávo, peteĩ fariséo he'i chupe oho haguã okaru hógape. Jesús oho ha oike oguapy mesápe.
Upe fariséo ohecha ramo Jesús ndojepohéiriha okaru mboyve.
Jesús katu he'i chupe: --Peẽ fariséo pemopotĩ ijape guio rei pe jay'uha ha pe ña'ẽmbe, ha pende ryepýpe pene renyhẽ opa pe mondava'ekuégui ha pene ñaña porégui.
Pende výro. Ndapeikuaái piko pe ojapova'ekue ijapere, ojapo hague avei hyepyre?
Peme'ẽ pene tupãmba'e pende py'aite guive, ha upéicharõ opa mba'e ipotĩta.
“Pejererekóke peẽ fariséo, pemboykéva 10gui peteĩ pene pohã ñana ha opa mba'e peñotỹ vaekégui, ha ndapehecha kuaái teko jojáva ha mborayhu Tupãme guarã. Kóva hína pejapova'erãva, pembotapykue'ỹre umi ambue.
Pejererekóke peẽ fariséo, peguapyséva umi iporãvehápe judíokuéra tupaópe, ha peipotáva opavave pene momaitei pene mbojeroviávo, mamo peikoha rupi.
Pejererekóke peẽ, pejoguáva umi tyvy ojekuaa'ỹvape, opavave opyrũva oikuaa'ỹre.”
He'i chupe upépe peteĩva umi Moisés rembiapoukapy mbo'eha apytégui: --Mbo'ehára, erévo upéva, ore mbopochy oréve avei.
Ha Jesús he'i chupe: --Pejererekóke peẽ ave, Moisés rembiapoukapy mbo'eha, pehupíva ambue ati'y ári mba'e pohýi avave ikatu'ỹva ogueropu'aka, ha peẽ peteĩ pene kuãme jepe ndapepokoséi hese.
“Pejererekóke peẽ, pemopu'ãva ityvyrã umi maranduhárape, pende rukuéra ypykue ojukava'ekuépe.
Péichape peẽ peikuaauka hína peimeha umi pende ru ypy kuerakue ojapova'ekue ndive. Ha'ekuéra ojukava'ekue umi maranduhárape, ha peẽ pejapo ityvyrã.”
Upévare, arandu guasuetépe he'iva'ekue Tupã: ‘Amondóta peẽme maranduhára ha apóstol, ha oiméta pejukáva ha ambue peikóva pemuña.’
Umi yvypóra ko'ágã guápe, Tupã ojeruréta hepykue umi maranduhára ruguýre, oñeñohẽva'ekue oúvo ojejapo ñepyrũ guive ko yvy.
Abel ruguy guive, Zacarías ruguy peve, ojejukava'ekue pe altar ha Tupã koty pa'ũme. Aipórõ ha'e peẽme, Tupã ojeruretaha hekovekuéra repykuére opavave ko'ágã oikóvagui.
“Pejererekóke peẽ, Moisés rembiapoukapy mbo'eha, perekóva pende pópe peikuaa haguã Tupã, ha peẽ voi ndapeikuaái ha ndapehejái avavépe oikuaa chupe.”
Jesús osẽvo upégui, umi Moisés rembiapoukapy mbo'eha ha umi fariséo ipochyeterei ha oñepyrũ oñatõi chupe porandúpe.
Omoñuhãse chupe oity haguã chupe iñe'ẽngue rupi voi.
Umíva umi árape avei, oĩ ohóva ohecha Jesúspe, ha omombe'u chupe mba'éichapa Pilato ojuka kuimba'ekuéra Galiléa guápe omba'e kuave'ẽ jave hikuái Tupãme.
Jesús he'i chupekuéra: “Peimo'ãpa peẽ upéva ojehu hague umi Galiléa guápe, ha'ekuéra iñangaipa hetave hague ambuégui upe tetãme?
Ha'e peẽme nahaniriha, ha peẽ voi ndapejevýirõ Tupã gotyo, pemanóta avei.
Peimo'ã piko peẽ umi 18 omanova'ekue ako ho'a ramo hi'árikuéra Siloé pegua óga yvate, hembiapo vaive ra'e umi ambue Jerusalénpe oikóvagui?
Ha'e peẽme ahaniriha; ha peẽ voi ndapejevýirõ Tupã gotyo, pemanóta avei.”
Jesús omombe'u chupekuéra ko ñe'ẽ mbojoja: “Peteĩ kuimba'e oguerekova'ekue peteĩ ígo iparraltýpe, ha oho ohecha hi'apa, ha ndojuhúi mba'eve.
Aipórõ he'i pe parralty ñangarekohápe: ‘Ma'ẽ, mbohapy áño pukukue aju ko igo'akue arahávo, ha araka'eve ndajuhúi. Eikytĩ mba'e, maerã piko ombyai reíta hína ko yvy?’
Pe parralty ñangarekoha katu he'i chupe: ‘Che jára, eheja gueterína peteĩ áño. Ahapyatýta ha amoĩta hese pohã omopu'ã porãva.
Hi'a ramo iporã, ha upeicha'ỹrõ reitýne.’”
Peteĩ pytu'uha ára jave Jesús oñemoĩ oporombo'e peteĩ judíokuéra tupaópe.
Ha oĩ hína upépe peteĩ kuña hasýva ojapóma 18 áño. Peteĩ mba'epochy omokarapã ra'e chupe, ha ndaikatúi oñeakãupi.
Ohechávo upe kuña, Jesús ohenói ha he'i chupe: --Nde kuña, rekueráma ne mba'asýgui.
Omoĩ ipo hese, ha upepete upe kuña oñeakãupi ha oñepyrũ oguerohory Tupãme.
Pe judíokuéra tupao ruvicha katu ipochy, Jesús omonguera haguére upe kuñáme pytu'uha árape, ha he'i umi oĩvape: --Oĩ niko 6 ára oñemba'apo haguã. Peju umi ára umívape peñemonguera haguã, ha ani pytu'uha árape.
Ñandejára he'i chupe: --Peẽ, tekove rova mokõi! Ndapejorái nga'u piko pene rymba guéi térã pene rymba vúrro pytu'uha ára jave, peraha haguã pemboy'úvo?
Ko kuña peikuaa haguã, Abraham ñemoñaréva ha Sataná oguerekova'ekue iñapytĩmby ko mba'asýre ojapóma 18 áño, ndojejoráiva'erãpa ra'e, taha'e jepe pytu'uha árape?
Jesús he'ívo péicha, umi hese ija'e'ỹva otĩ opytávo. Ha opavave katu ovy'a joa ohechávo umi mba'e guasu ha'e ojapóva.
Jesús he'i avei: “Mba'épepa ojogua pe Tupã sãmbyhy ha mba'e rehépa ikatu ambojoja?
Ojogua ku mostása ra'ỹime ojereraháva oñeñotỹ kokuépe, ha upéi opu'ã yvatéva yvyra mátaicha ha guyra ou ojaitypo hakãre.”
Jesús he'i avei: “Mba'e rehépa ikatu ambojoja pe Tupã sãmbyhy?
Upéva ha'e ku mbuja mbovuháicha peteĩ kuñakarai ombojehe'áva 25 kílo rupi hu'itĩ, ipahápe ombovupáva.”
Jerusalén rapére ohóvo, Jesús oporombo'e umi táva ha tava'i ohasaha rupi.
Peteĩ osẽ oporandu chupe: --Che Jára, ndahetamo'ãi piko umi oñepysyrõtava? Ha'e katu he'i chupe:
--Peñeha'ã peike pe okẽ po'i rupi. Che ha'e peẽme hetataha umi oikeséva, ndaikatumo'ãi ramo jepe oike.
Óga jára opu'ã ha omboty rire okẽ, peẽ, okápe peiméva, pesapukáita pejévo: ‘Karai, eipe'ána oréve pe okẽ.’ Ha'e katu he'íta peẽme: ‘Che ndaikuaái mamoguápa peẽ.’
Upépe peñepyrũta peje: ‘Rokaru ha romboy'uva'ekue niko ne ndive, ha nde orembo'émi ore táva roka rupi.’
Ha'e katu he'íta peẽme: ‘Che ndaikuaái mamoguápa peẽ. Pe che reja, peẽ tekove ahẽ!
Ha upépe ojahe'o soróta ha hãi mante omopururũta, ojehechávo Abraham, Isaac, Jacob ha opa maranduhára oĩha Tupã oisãmbyhyhápe, ha peẽ peñemosẽha okápe.
Oúta yvypóra yvatevogua, yvy gotyogua, kuarahy resẽvogua ha kuarahy reikevogua, oguapy haguã okaru Tupã sãmbyhýpe.
Upévo, umi ko'ágã itapykuéva, itenondéta. Ha umi ko'ágã itenondéva, itapykuéta.
Oguahẽ avei umi fariséo ha he'i Jesúspe: --Tereho ko'águi, Herodes nde jukaukase.
Ha'e he'i chupekuéra: --Tapeho ha peje pe aguarápe: ‘Ma'ẽ, ko ára ha ko'ẽrõ amosẽ aikóvo mba'epochykuérape ha amonguera hasývape, ha ko'ẽ ambuérõ ae ajapopáta.
Aha manteva'erã che rapére ko ára, ko'ẽrõ ha upe rire. Maranduhára niko ndaikatúi omanóvo mombyry Jerusaléngui.
“Jerusalén, Jerusalén, rejukáva maranduhárakuéra ha rejapíva itápe umi ñe'ẽ reruha Tupã omboúva ndéve! Hetaitéma niko ambyatyseva'ekue ne membykuéra, ryguasu ombyatyháicha ita'ýra ipepoguýpe, ha ndereipotái!
Upévare, nde róga opytáta nandi ha itaperéta. Ha ha'e ndéve ndacherecha mo'ã veimaha, oguahẽ peve ára erévo: ‘Tojehovasa pe oúva Ñandejára rérape!’”
Peteĩ pytu'uha árape, Jesús oho okarúvo peteĩ fariséo ruvicha rógape. Ha oka guio umi fariséo oma'ẽ ñemi hese.
Oĩ avei upépe, henondépe, peteĩ karia'y hasýva, ijyva ha hetyma rurupáva.
Jesús oporandu umi Moisés rembiapoukapy mbo'eha ha umi Fariséope: --Ikatúpa oñemonguera peteĩ hasýva pytu'uha árape, térãpa ahániri?
Ha'ekuéra katu opyta okirirĩ. Aipórõ ha'e omonguera upe hasývape ha he'i chupe oho haguã.
Ha umi Fariséope he'i: --Mávapa pende apytépe, ita'ýra térã hymbaguéi ho'árõ yvykuápe, pya'e ndohói oguenohẽ, pytu'uha ára ramo jepe?
Ha ndaikatúi he'i hikuái chupe mba'eve.
Jesús ohechávo, umi ohóva okarúvo oiporavoha oguapy haguã umi oñembojeroviavéva oguapyhápe, oñemoñe'ẽ chupekuéra kóicha:
--Reñehenóirõ peteĩ ñemenda karu guasuhápe, ani reguapy pe iñakãme. Cháke ikatu oguahẽ peteĩ mba'e guasuvéva nde hegui,
ha pe óga jára pene renóiva'ekue mokõivépe, ikatu ou he'i ndéve: ‘Eme'ẽ ne renda amóvape’. Aipórõ rehóne ñemotĩme reguapy pe ipahaitépe.
Reñehenóirõ karuhápe eguapy uvei pe ipahaitépe, ikatu haguã pe ne renóiva'ekue ou he'i ndéve: ‘Che irũ, ehasa peteĩ iporãvehápe.’ Upéicharõ, oñemyengoviáta ndéve umi oguapýva ne ndive mesápe, ne renondépe.
Pe oñembotuicháva oñemomichĩta, ha pe oñemomichĩvape oñembotuicháta.
He'i avei pe kuimba'épe pe ojerureva'ekue chupe oho haguã okarúvo hógape: --Rejapóvo peteĩ jekaru, asaje térã pyhare, ani rejerure oho haguã ne irũnguérape, térã nde ryvy ha nde ryke'ykuérape, ha opa nde róga guápe ha nde róga ykeregua imba'e retávape. Ha'ekuéra ojeruréne avei ndéve reho haguã, ha upéicha omyengoviáta ndéve hikuái.
Rejapo ramo karu guasu, ejerure uvei oho haguã upe karuhápe umi imboriahúvape, umi oĩmba'ỹva ha iñepãvape, umi ohecha'ỹvape,
ha revy'áta. Umíva niko ndaikatumo'ãi ohepyme'ẽ ndéve. Ndéve katu oñemyengoviáta opavave heko jojáva oikove jeyha árape.
Ohendúvo kóva, peteĩ oguapýva hína upe mesápe, he'i Jesúspe: --Ovy'aiteva'erãpa pe okarúva Tupã oisãmbyhyhápe.
Jesús he'i chupe: --Peteĩ karia'y ojapo peteĩ karu nde tuicháva ha omondo ojerurévo hetápe oho haguã okaru.
Ojekarúta jave omondo hembiguáipe he'ívo chupe kuára: ‘Peju, karurã oĩmbáma.’
Ha upépe peteĩ-teĩ oñepyrũ he'i ndaikatumo'ãiha oho. Pe tenondegua he'i: ‘Péina ajogua ramo peteĩ yvy, ha ahava'erã ahecha. Ehecha kuaamína chéve.’
Ambue katu he'i: ‘Ajogua niko 5 joyvy guéi, ha ahava'erã ahecha oikópa. Ehecha kuaamína chéve.’
Ha ambue he'i: ‘Amenda ramo niko ha ndaikatumo'ãi aha.’
Upe tembiguái ojevy ha omombe'upa ijárape. Ha'e ipochy, ha he'i hembiguáipe: ‘Tereho pya'e pe okáre ha eru ko'ápe umi imboriahúvape, umi oĩmba'ỹva, umi ohecha'ỹva ha umi iñepãvape.’
Kurive rire upe tembiguái he'i: ‘Che jára, ajapóma pe ereva'ekue chéve, ha heta rendaguã gueteri oĩ.’
Aipórõ, ijára he'i upe tembiguáipe: ‘Tereho umi tape rupi ha umi óga jerére ha emyañaña rejuhúvape oike haguã, tahenyhẽ che róga.
Ha'e peẽme, mavavete umi ojejerure ypyva'ekuépe ou haguã okaru, ndokarumo'ãi che mesápe.’
Heta yvypóra oho Jesús rapykuéri, ha ha'e ojere he'i chupekuéra:
“Oimérõ oúva che ndive, ha ohayhuve che hegui itúvape, isy, hembireko, ita'ýrakuéra, ityke'ýra ha ityvýrakuéra, heindykuérape, ha ijupe voi, ndaikatumo'ãi oiko che remimbo'e ramo.
Ha pe ohupi'ỹva ikurusu ijapére che moirũ haguã, upéva ndaikatúi oiko che remimbo'érõ.
Peteĩva peẽ ojaposérõ peteĩ óga yvate, ndoguapy raẽi nga'úpa ohecha mbovýpa ohupytýta chupe, ohecha haguã oguerekótapa ojapopa haguã?
Upeicha'ỹrõ, omoĩ ramo hopytarãnte ha upéi naikatúi ojapopa, ohecháva guive oñepyrũne oñembohory hese.
He'íne hikuái: ‘Ko kuimba'e oñepyrũ hóga ha ndaikatúi ojapopa.’
Térã peteĩ mburuvicha guasu ohótarõ oñorãirõ ambue mburuvicha guasu ndive, ndoguapýi nga'úpa ohecha 10.000 ñorãirõhára rehevépa ikatúne ombohovái pe hi'ári oúvape 20.000 reheve?
Ha ndaikatumo'ãi ramo ombohovái chupe, pe ambue mburuvicha guasu oĩvo gueteri mombyry, omondóne hendápe hembijokuái ojerurévo oñorãirõ'ỹ haguã.
Aipórõ, oimeraẽva peẽ ndohejapáiva opa oguerekóva, ndaikatúi oiko che remimbo'érõ.”
“Juky niko iporã. Nahe'ẽvéi ramo katu niko naiporã véima mba'everã.
Naiporãi yvýpe guarã, térã yvy oñemohu'ũ haguã. Oñemombo manteva'erã. Ijapysávake tohendu.”
Opa umi omono'õva jehepyme'ẽ Rómape guarã ha heta ambue herakuã vaíva, oñemboja Jesús rehe ohendu haguã chupe.
Umi Moisés rembiapoukapy mbo'eha ha fariséokuéra oñe'ẽ hese upévare, ha he'i: --Kóva omoguahẽ umi iñangaipávape, ha okaru hendivekuéra.
Aipórõ Jesús omombe'u chupekuéra ko ñe'ẽ mbojoja:
“Mávapa pende apytépe, oguerekórõ 100 ovecha ha okañy chugui peteĩ, ndohejái chéne umi 99 ñúme, ha oho oheka pe okañyva'ekue, ojuhu peve?
Ha ojuhu vove, vy'apópe omoĩ ijati'y ári,
ha oguahẽvo hógape ombyaty iñirũnguéra ha hóga ykereguakuérape, ha he'i chupekuéra: ‘Pevy'áke che ndive, ajuhúma pe ovecha okañyva'ekue che hegui.’
Ha'e peẽme, péicha avei oĩveha vy'a yvágape, peteĩ angaipa apoha hembiapo vaikuégui oñembyasývare, 99 heko jojávagui, oikotevẽ'ỹva oñembyasýgui.”
“Ỹrõ katu, mba'e kuñápa oguerekóva 10 viru ha okañy chugui peteĩ, nomyendýi peteĩ tataindy ha oitypei porãite asy hóga ojuhu peve?
Ha ojuhúvo, ombyaty iñirũnguéra ha opa hóga ykére guápe, ha he'i chupekuéra: ‘Pevy'a che ndive, ajuhúma pe viru okañyva'ekue che hegui.’
Ha'e peẽme, peichaha avei oĩ vy'a Tupã remimboukuéra apytépe peteĩ angaipa apoha ohejáva hembiapo vaíre.”
Jesús omombe'u avei kóva: “Peteĩ kuimba'e ita'ýra mokõi,
ha pe imitãvéva he'i itúvape: ‘Che ru, eme'ẽ chéve pe rehejátava, che mba'erãva.’ Aipórõ, upe kuimba'e omboja'o ta'ýrakuérape oguerekóva.
Mbovymi ára rire, pe imitãvéva ome'ẽmba hepýre pe oñeme'ẽva'ekue chupe. Ha pe hepykuére oho mombyry, ambue tetãme, ha upépe omombopa vy'a reípe, ojejoko'ỹre.
Ha oiporupámarõ pe oguerahava'ekue, ndaipóri guasuvéi tembi'u upe tetãme, ha ha'e oñepyrũ ohasa ñembyahýi.
Oho ojerure omba'apo haguã peteĩ karai upépe guápe, ha upéva omondo chupe ñúme oñangareko haguã kurére.
Ha hi'ãnte chupe oñemohyguãtã pe algarrovo'a, kure ho'úvape, ha avave nome'ẽi chupe.
Amo ipahávo ojepy'a mongeta: Mboy omba'apóvape piko che ru rógape hembypa tembi'u. Che katu, ko'ápe, amano ñembyahýigui!
Aha jeýta che ru rógape, ha ha'éta chupe: ‘Che ru, che rembiapo vai Tupã ndive ha ne ndive,
ndaikatu véima añehenóivo nde ra'y. Che rereko peteĩ ne mba'apohára ramo.’
Aipórõ oñemoĩ oho jey itúva rógape. Oĩ jave gueteri hína mombyry, itúva ohecha chupe ha oiporiahurereko. Osẽ ohuguãitĩvo, ha omoguahẽ ñehetũ na ñañuãme.
Ta'ýra he'i chupe: ‘Che ru, che rembiapo vai Tupã ndive ha nde ndive. Ndaikatu véima añehenóivo nde ra'y.’
Itúva katu he'i hembiguáikuérape: ‘Pya'e penohẽ ao iporãvéva ha pemonde hese. Pemoĩ avei chupe kuãirũ ha pembopy rehegua.
Peru pe vakara'y ikyravéva, ha pejuka. Kóva jarohorýta peteĩ karu guasúpe!
Ko che ra'y kóva omanómava'ekue ha oikove jey; okañyva'ekue ha jajuhu jey.” Oñepyrũ hikuái pe vy'a guasu.
Upe aja, pe ta'ýra tuichavéva oĩ ñúme. Ou jeývo ha oĩmarõ pe óga ypýpe, ohendu pe mba'epu ha pe jeroky ryapu.
Aipórõ ohenói peteĩ hembiguáipe ha oporandu chupe mba'épa oiko hína.
Upe tembiguái he'i chupe: ‘Nde ryvy niko péina ou jey. Ha nde ru ojukauka peteĩ vakara'y ikyravéva, ou jeýre hesãi ha ndojehúi chupe mba'eve ivaíva.’
Heta ipochy pe tyke'ýra, ha ndoikeséi. Aipórõ itúva osẽ ojerure asy chupe oike haguã.
Ha'e he'i itúvape: ‘Nde reikuaa mboy áñopa amba'apo ndéve, ha ojapopa opa mba'e nde reipotáva, ha araka'eve nereme'ẽiva chéve peteĩ kavara ra'ymínte jepe, ajapo haguã karu guasu che irũnguéra ndive.
Ko'ágã katu, oguahẽ ko nde ra'y omombopa reiva'ekue iviru kuña reko vaíre, ha rejuka chupe guarã vakara'y ikyravéva.’
Itúva he'i chupe: ‘Che ra'y, nde niko tapia reime che ndive, ha opa arekóva ne mba'e.
Ha jarohoryva'erã kóva peteĩ karu guasúpe ha javy'a. Nde ryvy niko, omanómava'ekue ha oikove jey, okañyva'ekue ha jajuhu jey.
Jesús omombe'u avei kóva hemimbo'ekuérape: “Oikova'ekue peteĩ kuimba'e imba'e retáva oguerekóva peteĩ hóga rerekua. Ha ojeho oje'e chupe, upe óga rerekua oiporu vaipaha hína umi oguerekóva.
Ijára ohenói ha he'i chupe: ‘Mba'e piko ko oje'éva nde rehe? Emoĩmba chéve kuatiáre ne rembiapokue, nde ndaikatu véima reiko che róga rerekuárõ.’
Upe óga rerekua oñemoĩ ojepy'a mongeta: ‘Mba'e piko ajapóta ko'ágã, che jára che rejáva mba'apo'ỹre? Nachembaretéi ayvyjo'o haguã ha atĩ ajerure haguã tupãmba'e.
Aikuaáma mba'épa ajapóta, areko haguã che moguahẽva hógape, ágã apytávo mba'apo'ỹre.’
Ohenói peteĩ-teĩme umi ohepyme'ẽva'erãva ijárape. Pe tenonde guápe oporandu: ‘Mbovýpa rehepyme'ẽva'erã che járape?’
Upéva he'i chupe: ‘Ame'ẽva'erã chupe 100 hyru ñandyry.’ Pe óga rerekua he'i: ‘Péina ko'ápe nde kuatia, eguapy ha ejapo ambue 50 rehénte.’
Upéi oporandu ambuépe: ‘Ha nde, mboy rehepyme'ẽva'erã? Ha ha'e he'i: ‘100 atýra trígo.’ Pe óga rerekua he'i avei chupe: ‘Kóina ápe nde kuatia, ejapo ambue 80 rehénte.’
Mba'e jára ohecha kuaa, pe óga rerekua rova atã ikatupyry hague opa ojapóvape. Ha upéicha niko, umi omba'apóva ko yvy ári guáre ikatupyryve voínte umi Tupã rembipotárente oikóvagui.”
“Ha'e peẽme peiporu haguã opa herekopy ko yvy arigua peñemoirũ heta haguã. Péicha umi mba'eta opávo oĩta pene moguahẽva óga opa ára guarãme.”
Pe mba'e michĩvape heko potĩva, heko potĩ avei hetávape; ha pe ipojoja'ỹva mba'e michĩme, ndaikatúi avei ipojojávo mba'e hetápe.
Ha upéicha, umi mba'e reta gua'u ko yvy arigua ndive peẽ napendereko potĩri ramo, máva piko ojeroviáta pende rehe ome'ẽ haguã peẽme umi mba'e reta añeteguáva?
Ha napenderekopotĩri ramo pene mba'e'ỹre, máva piko ome'ẽta peẽme pe pene mba'éva?
Peteĩ tembiguái ndaikatúi ijára mokõivo. Ndaija'éine peteĩre ha ohayhúne pe ambuépe, térã ombojeroviáne peteĩme ha ojahéine pe ambuére. Ndaikatúi ñambojerovia Tupãme ha virúpe oñondive.
Umi fariséo, viru ohayhúva, ohendu opa ko'ã mba'e ha oñembohory Jesús rehe.
Jesús he'i chupekuéra: Peẽ hína umi pehasáva heko jojávarõ opavave renondépe, Tupã katu oikuaa hína pende py'apy. Tupã oguero'yrõ umi mba'e yvypórape guarã iporãvéva.
“Tembiapoukapy ha maranduhárakuéra oguahẽ Juan ára peve. Upe guive oñemyasãi marandu ipyahúva Tupã sãmbyhy rehegua, ha opavave oñeha'ã opáichavo oike ipype.
Hasyive tembiapoukapy tykyremínte jepe ojehu haguã, yvy ha yvága opa rangue.”
“Peteĩ kuimba'e opoírõ hembirekógui ha omenda ambuére, oporomyakã ratĩ hína. Ha pe omendáva pe kuña ojepoívare, oporomyakã ratĩnte avei hína.”
“Oikómiva'ekue peteĩ karai imba'e retáva, oñemondémiva ao hepýpe ha iporãvape. Ha opa árapente, ojapóvami karu guasu neporã-porãva hógape.
Oikómiva'ekue ave, peteĩ tekove mboriahu hérava Lázaro. Hete ijaipa ha oguapýmiva yvýpe, pe imba'e retáva róga rokẽme.
Ha umi jagua jepe oúmiva oheréi umi ijaiha. Lázarope hi'ántemiva oñemohyguãtã pe tembi'u rembyrégui ho'áva pe imba'e retáva meságui.
Peteĩ árape katu, Lázaro omano. Ha Tupã remimboukuéra ou ogueraha chupe, ha omboguapy okaru haguã Abraham ykére. Upe imba'e retáva omano avei, ha oñeñotỹ.
Ha pe imba'e retáva ohasa asy aja umi omanóva ohohápe, ojesaupi, ha mombyry guive ohecha Abrahámpe, ha Lázarope ave oguapýva hína ijykére.
Ha oñemoĩ osapukái: ‘Che ru Abraham, che poriahurerekóna. Emondomína Lázarope tomyakỹ ikuã apỹi, ha tou tombopiro'y chéve che kũ. Ahasa asyeterei niko hína ko tatápe.’
Abraham katu he'i chupe: ‘Che ra'y, ne mandu'ánteke yvýpe rehupytýma hague iporãnguete. Lázaro katu, ivaikuénte ohupytyva'ekue. Ko'ágã, ha'e ipy'a pytu'u ko'ápe, ha nde rehasa asy hína.
Ha upéi ave, oĩ peteĩ yvykua pypuku ñane pa'ũme. Ha upévagui, avave ndaikatúi ohasa ko'águi upépe, térã upéguio ko'ápe.’
Pe imba'e retáva he'i upévo: ‘Ajerure asy ndéve aipórõ, che ru Abraham, remondomi haguã Lázarope che ru rógape.
Upépe niko oime umi 5 che ryvy. Tomomarandu chupekuéra, ani ágã ha'ekuéra avei ou ho'a ko ojehasa asyetehápe.’
Abraham he'i chupe: ‘Ha'ekuéra niko oguereko umi mba'e Moisés ha maranduhárakuéra omoĩva'ekue kuatiáre. Umívare tojeheko mbo'e!’
Pe imba'e retáva katu he'i: ‘Che ru Abraham, upéva niko naiporãmbái. Peteĩ omanóva ojehechaukárõ chupekuéra katu, péicharõ oheja mba'éne hikuái heko vaikue.’
Abraham katu he'i chupe: ‘Nohenduséi ramo Moisés ha umi maranduhárakuérape, nga'u piko ogueroviáta hikuái peteĩ omano ha oikove jeyva'ekuépe?’”
Jesús omombe'u chupekuéra peteĩ ñe'ẽ mbojoja, ombo'e haguã chupekuéra oñembo'eva'erãha, ipy'a kangy'ỹre.
He'i chupekuéra: “Oĩva'ekue peteĩ távape peteĩ mbojovakehára ndokyhyjéiva Tupãgui ha nomomba'éiva yvypórape.
Ha upe táva upévape oĩ avei peteĩ kuña imenave'ỹva oguerekóva peteĩ ambuéndi ojoavyha, ha ohóva upe mbojovakehára rendápe ojerurévo chupe ñepytyvõre.
Heta ára pukukue, upe mbojovakehára nohenduséi chupe, upéi katu ojepy'a mongeta: ‘Ndakyhyjéirõ jepe Tupãgui ha namomba'éi yvypórape,
ko kuña imenave'ỹmava che myangekói oikóvo. Aipytyvõta chupe anive haguã ou ha che mbyaju.’”
Ha Ñandejára he'ive: “Péicha he'i pe mbojovakehára ñaña.
Ha néi, Tupã nga'u piko noipytyvõmo'ãi avei umi oiporavova'ekuépe, ohenói asýva chupe ára ha pyhare? Omoha'arõta piko?
Ha'e peẽme, oipytyvõva'erãha pya'ete. Ha ou jey vove Tupã ra'y ouva'ekue yvypóraicha, ojuhúne gueteripa jerovia ko yvy ape ári?”
Jesús omombe'u ko ambue ñe'ẽ mbojoja, umi ojeroviávape ijehe oimo'ãgui heko joja, ha ojahéiva hapichakuérare.
“Mokõi kuimba'e oho Tupaópe oñembo'évo. Peteĩva fariséo, pe ambue katu, umi viru omono'õva Rómape guarã rehegua.
Pe fariséo, oñembo'yhápe, oñembo'e péicha: ‘Há Tupã, ame'ẽ ndéve che aguije, ndaha'éigui che umi ambuéicha, mondaha, heko añáva, omyakã ratĩva hembireko, ha pe viru omono'õvaicha ave.
Che ndakarúi mokõi ára aja peteĩ semánape, ha ame'ẽ ndéve guarã 10gui peteĩ opa ahupytývagui.’
Pe viru mono'õhára katu opyta mombyrymi, ha ndaipy'ái ojesa rupi haguã yvága gotyo. Ombota-mbota uvei hína ipyti'a, ha he'i: ‘Há Tupã, che poriahurerekomína. Che niko mba'e vai apoháva.’
Ha'e peẽme, pe viru mono'õhára ojevy hague hógape heko joja pyre, pe fariséo katu nahániri. Pe ijupe voi oñembotuicháva, oñemomichĩne ha pe oñemomichĩva, tuicháne.”
Heta mitã mimi ave ojereraha Jesús rendápe, ha'e opokomi haguã hesekuéra. Ha umi hemimbo'e upéva ohechávo katu ipochy umi mitãme oguerúva ndive.
Jesús katu ohenói, ha he'i chupekuéra: --Peheja umi mitã tou che rendápe, ha ani pejoko. Umi ha'ekuéraicha guápe guarã niko hína ñesãmbyhy yvágagui oúva.
--Añetehápe ha'e peẽme, oimérõ Tupã sãmbyhy ogueroguahẽva ku mitãicha, oikéta pype.
Peteĩ myakãhára oporandu Jesúspe; --Mbo'ehára marangatu, mba'épa ajapova'erã ahupyty haguã pe jeikove opave'ỹva?
Jesús he'i chupe: --Mba'ére piko ere che rehe che marangatuha? Imarangatúva peteĩnte oĩ, ha upéva Tupã.
Reikuaáma umi tembiapoukapy he'íva: ‘Ani reporomyakã ratĩ, ani reporojuka, ani remonda, ha ani reñe'ẽ rei nde rapicháre. Emomba'e nde ru ha nde sýpe.
Upe karia'y he'i chupe: --Opa umíva niko ajapóva voínte che mitã guive.
Ohendúvo upéva, Jesús he'i chupe: --Ne'ĩra gueteri rejapo peteĩ mba'e: tereho eñemumba opa rerekóvare ha eme'ẽ mboriahúpe. Péicharõ rerekóta mba'eta yvágape. Upéi, eju che moirũ.
Ha'e ohendúvo upéva, tuicha ñembyasýpe oho, heta mba'e oguerekógui.
Ohechávo chupe upéicha, Jesús he'i: --Ajépa hasyete umi imba'e retávape oike haguã Tupã sãmbyhýpe.
Ndahasyive peteĩ kavajúpe ohasa ju resa rupi, peteĩ imba'e retávagui oike haguã Tupã sãmbyhýpe.
Umi ohenduva'ekue chupe oporandu joa: --Máva piko ikatúta aipórõ oñepysyrõ?
Jesús he'i: --Opa mba'e ikatu'ỹva yvypórape guarã, Tupãme guarã ikatu.
Pedro he'i chupe: --Ore Jára, ore niko rohejapa opa mba'e roguerekóva ndéve romoirũ haguã.
Ha ha'e he'i: --Che ha'e peẽme, oimeraẽva ohejava'ekue Tupã sãmbyhy rehehápe hóga, hembireko, tyke'ýra ha tyvýrakuéra, itúva térã ita'ýrakuéra,
hetaiteve ohupytýne ko hekove ko'ágã guápe voi, ha pe oútavape katu oikovéne opa ára guarã.
Jesús ohenói ha'eñoháme umi 12 hemimbo'épe, ha he'i chupekuéra: “Jaha niko ñaína Jerusalénpe, ojehutahápe opa ohejava'ekue kuatiáre umi maranduhára che rehe, che, yvypóraicha ajuva'ekue.
Che moĩta tetã mombyrygua po guýpe, ha oñembohorýta che rehe hikuái. Che ja'óta ha ondyvúta che rehe hikuái,
che nupã ha che jukáta. Mbohapy ára haguépe katu aikove jeýta.”
Ha'ekuéra ndaha'éi oikuaa porãva mba'érepa oñe'ẽ chupekuéra, mba'e ikatu'ỹva voi oikuaa gueteri niko umíva.
Oĩmarõ hína Jesús Jericó ypýpe, peteĩ ohechave'ỹva, oguapýva pe tape yképe ojerure tupãmba'e,
ohendúvo ohasaha heta yvypóra, oporandu mba'épa ojehu.
Oje'e chupe Jesús Nazaretgua ohasaha upe rupi.
Ha ha'e osapukái: --Jesús, David ra'y, che poriahurerekomína!
Umi ohóva tenonde omongavaju chupe okirirĩ haguã. Ha'e katu osapukaive: --Jesús David ra'y, che poriahurerekomína!
Jesús opyta, ha he'i ojegueru haguã chupe. Oguahẽvo ijypýpe oporandu chupe:
--Mba'épa reipota ajapo nde rehe? Upe ohecha'ỹva he'i: --Che Jára, ahechase jey.
Jesús he'i chupe: --Ehecha jey! Rejerovia haguére rekuera.
Upepete voi pe ohecha'ỹva'ekue ohecha jey, ha oguerohory Tupãme Jesús rapykuéri. Ha opa ohechava'ekue hembiapo oguerohory avei Tupãme.
Jesús oike Jericópe, ha ohasa ohóvo upe táva rupi.
Upépe oikóva peteĩ kuimba'e imba'e retáva hérava Zaqueo, umi omono'õva viru Roma ruvichápe guarã.
Ha'e oikuaase Jesúspe, ha ndaikatúi ohecha chupe, hetágui umi Jesús ndivegua, ha Zaqueo ikarape.
Upévare oho tenondévo. Ha ohecha haguã chupe, ojupi peteĩ yvyra rakãre, pe Jesús ohasataha ypy rupi.
Ohasávo Jesús upe rupi, oma'ẽ yvatévo ha he'i chupe: --Zaqueo, pya'e eguejy. Ko árape apytava'erã nde rógape.
Zaqueo pya'ete oguejy, ha torypaitépe omoguahẽ Jesúspe.
Ohechávo upéva, opavave oñepyrũ oñe'ẽ Jesús rehe, he'i hikuái ohoha opyta peteĩ iñangaipáva rógape.
Zaqueo opu'ã upépe ha he'i Ñandejárape: --Ma'ẽ, che Jára, ame'ẽta imboriahúvape mbyte rupi opa arekóvagui, ha oimérõ amonda hague, amyengoviáta chupe irundy jey hetave.
Jesús he'i chupe: --Ko árape, ko óga kóvapegua oguahẽ ñepysyrõ. Zaqueo niko Abraham ñemoñare avei.
Tupã ra'y, ouva'ekue yvypóraicha, ou ohekávo ha oipysyrõvo opa oñehundiva'ekue.
Opavave ohendu hína Jesúspe he'i ramo ko'ã mba'e. Ha ha'e omombe'u chupekuéra peteĩ ñe'ẽ mbojoja oĩguima Jerusalén ypýpe, ha ha'ekuéra oimo'ãgui Tupã sãmbyhy oguahẽ potamaha.
Jesús he'i chupekuéra: “Oikova'ekue peteĩ kuimba'e imba'e retáva ohova'ekue mombyry, ambue tetãme, ojupi haguã mburuvicha guasúrõ ha ou jey.
Osẽ mboyve, ohenói 10 chupe omba'apóvape, peteĩ-teĩme ome'ẽ heta viru, ha he'i chupekuéra: ‘Pemomba'apo ko viru aju jey peve.’
Ha hetãguakuéra katu ndaija'éi hese, ha omondo hapykuéri peteĩ atýra he'iva'erã hese: ‘Ndoroipotái kóva ko kuimba'épe ore ruvicha guasurã.’
Chupe katu oñemoĩ mburuvicha guasúrõ, ha ojevy hetãme. Oguahẽvo, ohenoika umi imba'apohára ome'ẽ hague viru, oikuaa haguã mboýpepa ojere ra'e chupekuéra peteĩ-teĩme.
Pe tenondegua oñemboja ha he'i: ‘Karai, nde viru imemby 10 jevyve.’
Mburuvicha guasu he'i chupe: ‘Iporã. Nde hína mba'apohára katupyry. Mba'e michĩvape ndejeroviaha haguére, romoĩ reisãmbyhy haguã 10 táva.’
Oñemboja ambue ha he'i: ‘Che ruvicha, nde viru imemby 5 jevyve.’
Upévape avei he'i: ‘Nde reisãmbyhýta 5 táva.’
Ambue katu oñemboja ha he'i: ‘Karai, kóina ápe nde viru, añongatuva'ekue peteĩ pañuélope.
Akyhyjeva'ekue niko nde hegui, nde po pohýigui, rejapyhy niko reme'ẽ'ỹ haguépe ha remono'õ reñemitỹ'ỹ haguépe.’
Aipórõ, mburuvicha guasu he'i chupe: ‘Nde mba'apohára ate'ỹ. Ne ñe'ẽre roikuaa. Reikuaa rire che po pohýiha, amono'õha name'ẽi haguépe ha amono'õha nañemitỹi haguépe,
mba'eha ndererahái ra'e che viru ikatuhápe oñemomba'apo, reme'ẽ haguã chéve imemby reheve aju jey rire?’
Ha he'i umi upépe oĩvape: ‘Peipe'a chugui pe viru ha peme'ẽ pe 10 jevyve omomembyva'ekuépe.’
Ha'ekuéra he'i chupe: ‘Karai, ha'e niko oguerekóma 10 jevyve.’
Mburuvicha guasu he'i: ‘Che ha'e peẽme, upe oguerekóvape oñeme'ẽvéta. Ha upe oguereko'ỹvagui katu, pe michĩmi oguerekóva guive jepe ojepe'áta.
Ha umi che rehe ija'e'ỹva katu, ndachepotáiva'ekue mburuvicha guasúrõ, peru ko'ápe ha pejuka che renondetépe.’”
He'i rire ko'ã mba'e, Jesús ohasa oho Jerusalénpe.
Oguahẽvo Betfagé ha Betania ypýpe, Yvyty Olivotýpe, omondo tenonderã mokõi hemimbo'épe.
He'i chupekuéra: --Tapeho peguahẽ amo távape, ha peguahẽvo pejuhúta peteĩ vúrro oñeñapytĩva, ne'ĩrava gueteri avave ojupi hi'ári. Pejora ha peru.
Ha oimérõ oporandúva peẽme maerãpa pejora, peje chupe: “Ore Jára oikotevẽ.”
Hemimbo'ekuéra oho, ha ojuhu hikuái Jesús he'i hagueichaite.
Ojorávo hikuái pe vúrro, umi ijára oporandu chupekuéra: --Maerã piko pejora?
Ha'ekuéra he'i: --Ore jára oikotevẽgui.
Ogueraha hikuái pe vúrro Jesúspe. Ha ha'ekuéra omoĩ hi'ári ijao ha Jesús ojupi hi'ári.
Oho aja pukukue, opavave oipyso henondépe ijahojakuéra.
Ha oñemoaguĩvo pe Yvyty Olivotýgui ojeguejyhápe, opa umi ohóva hapykuéri oñepyrũ osapukái joa torypápe. Ha oguerohory joa Tupãme opaite mba'e hechapyrãva ohechava'ekue hikuáire.
He'i hikuái: “Tupã tohovasa mburuvicha guasu. Toñemomba'e guasu Ñandejára rérape oúva. Py'a guapy toĩ yvágape ha Tupã toñemomba'e guasu.”
Upe jave, umi fariséo oĩva upépe, he'i hikuái: --Mbo'ehára, emongavajúna umi nde rapykuéri oúvape.
Jesús katu he'i chupekuéra: --Ha'e peẽme, ko'ãva okirirĩ ramo, umi ita osapukaitaha.
Oguahẽvo Jerusalén ypýpe, ohechávo upe táva guasu, Jesús ojahe'o hese,
ha he'i: ‘Ikatúmo ra'e ko árape, nde avei reikuaa mba'épa ome'ẽ kuaa ndéve py'a guapy! Ko'ágã jepe, upéva okañy nde hegui ha ndaikatúi rehecha.
Oúta ndéve guarã heta ára ivaíva. Umi nde rehe ija'e'ỹva omopu'ãtaha tápia nde jerére, ha okaguaíta nde rehe opa guio,
ha ne rundietéta hikuái. Ojukapáta nde pypeguakuéra, ha ndohejamo'ãi ita ojo'ári, nderehecha kuaái rupi pe ára ou hague Tupã ne momarandúvo.
Kóva rire, Jesús oike Tupaópe ha oñepyrũ omosẽ upégui umi oñemúvape.
Ha he'i chupekuéra: --Ñandejára Ñe'ẽme niko he'i: ‘Che róga, óga oñeñembo'ehava'erã’. Peẽ katu pejapo chugui mondaha kuára.’
Opa ára Jesús ombo'éva Tupaópe, ha umi pa'i ruvicha, umi Moisés rembiapoukapy mbo'eha ha umi myakãhára ave, oheka hikuái mba'éichapa ojukáta chupe.
Ha ndojuhúi hikuái mba'éichapa ojapóta upéva, opavave niko ijurujái umi mba'e Jesús he'ívare.
Peteĩ árape, Jesús oporombo'e jave hína Tupaópe, ha omoherakuã marandu porã, oguahẽ umi pa'i ruvicha ha umi Moisés rembiapoukapy mbo'eha, umi myakãhára ndive.
Ha he'i chupe hikuái: --Máva piko oheja ndéve rejapo haguã ko'ã mba'e? Máva pokatu rupi reju?
Jesús ombohovái chupekuéra: --Che avei aporandúta peẽme peteĩ mba'e. Peje chéve:
Máva piko ombou Juánpe oporomongarai haguã? Tupã térã piko yvypóra?
Ha'ekuéra katu oñepyrũ oñomongeta kyre'ỹ oñondive, ha he'i: --Ja'e ramo Tupã ombou hague chupe, he'íta ñandéve: ‘Mba'ére ndaperoviái ra'e chupe?’
Ha ja'e ramo yvypóra hague, upéicharõ opavave ñande jukáne itápe, opavave oikuaágui ha'e maranduhára hague.
Upéicha rupi he'i hikuái ndoikuaaiha mávapa ombou ra'e Juánpe.
Aipórõ Jesús he'i chupekuéra: --Upéicharõ, che avei namombe'umo'ãi peẽme máva pokatu rupípa ajapo ko'ã mba'e.
Upéi Jesús oñepyrũ oñe'ẽ ha omombe'u ko ñe'ẽ mbojoja: ‘Oikova'ekue peteĩ karai oñotỹkava'ekue peteĩ parralty ijyvýpe. Upéi katu, oiporuka hepýre mba'apohárakuérape, ha oho mombyry.
Ha ára oguahẽvo, pe karai omondo hembiguáikuérape umi mba'apohára rendápe, ojerurévo pe chupe ohupytýva. Umi mba'apohára katu ojeity pe tembiguái ári ha oinupã chupe hikuái ha omondo jey po nandi.
Pe karai katu omondo jey ambue hembiguái. Ha upévape avei oja'o hikuái, oinupã ha omondo jey po nandi.
Omondo jey ambue, ha umi ñemitỹhára oikutu ha omosẽ chupe hikuái.
Amo ipahávo hasypeve pe yvy jára he'i: ‘Mba'éiko ajapóta? Amondóta che ra'y ahayhuetéva. Ikatu chupe omomba'e hikuái.’
Ha umi ñemitỹhára ohechávo chupe, he'i ojupe: ‘Pévape opytapáta hína opa mba'e. Jajuka ha topyta ñandéve ko yvy.’
Ha ojeity hi'ári hikuái, oguenohẽ pe parraltýgui ha ojuka chupe. Upéi Jesús oporandu: --Mba'épa hi'ã peẽme ojapotaha pe yvy jára?
Ojukapáne chupekuéra, ha upéi ome'ẽne pe ijyvy ambue mba'apohárape. Ohendúvo upéva he'i hikuái: --Upéva ani chéne araka'eve!
Jesús katu oma'ẽ hesekuéra ha he'i: --Aipórõ piko mba'e he'ise pe Ñandejára Ñe'ẽ he'íva: “Upe ita omboykéva umi óga mopu'ãhára upéva ári ko'ágã oñemopu'ã. Ñandejára upéicha ojapo ha ore jurujái rohechávo.”
Ha oimeraẽva ho'áva pe ita ári katu opẽmbaitéta. Ha oimeraẽva ári ho'a ramo pe ita, omongu'ipaitéta chupe.
Umi pa'i ruvicha ha umi Moisés rembiapoukapy mbo'eha omyakãsãse mo'ã hikuái Jesúspe upepete voi, ohecha kuaágui upe ñe'ẽ mbojoja omombe'úva ohoha hesekuéra. Ha okyhyje hikuái opavavégui.
Omondo hikuái pyrague oikóva tapicha reko joja ramo, omoñuhã haguã Jesúspe umi mba'e he'i rupi omoĩ vai haguã chupe. Péicharõ ikatúta omoĩ hikuái chupe sãmbyhyhára Romagua pópe.
Ha ha'ekuéra oporandu chupe: --Mbo'ehára, roikuaa niko umi nde ere ha rembo'éva añeteguaha, ha neremañaiha avavére rehecha haguã mba'eichaguápa ha'e. Nde, añetehápe, rehechauka Tupã rape.
Iporã piko rome'ẽ viru mburuvicha guasu Roma peguápe, térãpa nahániri?
Jesús katu ohecha kuaa omoñuhãseha chupe hikuái, ha he'i:
--Pehechauka chéve viru. Máva ra'ãnga ha máva réra piko ko oĩva hese? Ha'ekuéra he'i: --Mburuvicha guasu Roma pegua.
Jesús he'i chupekuéra: --Néi, peme'ẽ mburuvicha guasúpe mburuvicha guasu mba'éva, ha Tupãme Tupã mba'éva.
Ha opa umi mba'e he'ívape ndojuhúi ivaíva ojapyhy haguã chupe hikuái upévare. Ijurujái joa katu Jesús he'ívare ha okirirĩ mante hikuái.
Upe rire umi Saduséo oho Jesús rendápe. Umi Saduséo niko ndogueroviái omanóva oikove jeyha, upévare he'i Jesúspe:
--Mbo'ehára, Moisés niko ohejava'ekue kuatiáre, peteĩ kuimba'e omano ramo imemby'ỹre chugui hembireko, tyvýra omendava'erã hembirekorére omoñemoñare haguã tyke'ýra omanova'ekuépe.
Ha upéicha, oikova'ekue peteĩ jey 7 ojoryvýva. Ha pe tenondegua omenda, ha omano ta'ýra'ỹre.
Pe mokõiha,
ha mbohapyha omenda hembirekorére, ha upéicha avei ojapo umi ambue, ha omanomba umi 7 ita'ýra'ỹre.
Ipahávo omano avei pe kuña.
Ha néi, ágã ojeikove jey vove, máva rembirekótapa hína pe kuña, umi 7 niko omendava'ekue hese?
Jesús he'i chupekuéra: --Yvy ári ojeikove aja, kuña ha kuimba'e omenda.
Ha umi Tupã ohecháva, ikatuha oikove jey pe jeikove tenondevévo guápe, taha'e kuimba'e térã kuña, umíva nomendamo'ãvéima,
ndaikatu véiguima omano. Ha'ekuéra Tupã remimboúichata, ha Tupã ra'ýta oikove jey rupi.
Moisés jepe voi niko, ku javorái hendýva okai'ỹ ramo guare, oikuaauka ñandéve omanóva oikove jeyha. Upépe he'i, Tupã Abraham, Jacob ha Isaac Jaraha.
Ha'e niko ndaha'éi omanóva Tupã. Oikovéva Tupã katu. Chupe guarã niko maymáva oikove.
Umi Moisés rembiapoukapy mbo'eha oĩva upépe he'i chupe upérõ: --Ere porã, mbo'ehára.
Ha ndaipy'a véima hikuái oporanduve haguã.
Jesús oporandu chupekuéra: --Mba'ére piko oje'e pe Mesías David ñemoñareha?
David voi niko he'i Salmokuérape: Ñandejára he'i che Járape: “Eguapy che akatúape,
tamoĩ ne pyenda ramo umi nde rayhu'ỹva.”
Mba'éicha piko aipórõ pe Mesías David ñemoñaréta, ko David voi he'íva chupe “Che Jára”?
Opavave ohendu hína, ha Jesús he'i hemimbo'ekuérape:
“Peñeñangarekóke umi Moisés rembiapoukapy mbo'ehágui. Ha'ekuéra niko oikose ao puku reheve, ha oipota tapépe oñemomaitei chupekuéra karai guasúicha. Oheka oguapy haguã umi ojeporombojeroviavehápe judíokuéra tupaópe, ha umi ojekaruhápe.
Ha oipe'a hóga umi imenave'ỹvagui, ha ojehecha kuaa'ỹ haguã oñembo'e puku-puku. Umíva oñenupã hetavéta.”
Jesús ohecha hína umi imba'e retávape oitýrõ viru pe mba'e me'ẽ karameguãme,
ha ohecha avei peteĩ kuña mboriahu imenave'ỹva oityha mokõi viru pehẽnguemi.
Aipórõ Jesús he'i: --Añetehápe ha'e peẽme pe kuña mboriahu imenave'ỹva ome'ẽve hague opavavégui.
Opavave niko omba'e me'ẽ hembývagui chupekuéra, ha'e katu, imboriahu pa'ũme, ome'ẽmba oguerekova'ekue okaru haguã.
Ha ohendúvo hetápe oguerohoryha hikuái pe Tupao pegua umi ita hepýva ha kuave'ẽmby oñeme'ẽva Tupãme, Jesús he'i:
--Opa mba'e pehechávagui, oguahẽta ára ndopytamo'ãiha peteĩ itánte jepe ojo'ári. Oñehundipaitéta.
Aipórõ oporandu chupe hikuái: --Mbo'ehára, mba'éicha piko rohecha kuaáta oguahẽmaha ára oiko potaha umi eréva?
Jesús he'i: “Pema'ẽ porãke. Aníke peheja avave pene mbotavy. Cháke oĩta heta oúva che rérape. He'íta hikuái: ‘Che ha'e upe Cristo’, ha ‘Oguahẽma ára’. Ha peẽke ani peho hapykuérikuéra.
Pehendúta oikoha ñorãirõ guasu opa rupi. Anínte peñemondýi. Umíva umi mba'e niko ojehu raẽva'erã voínte, jepe upéva nde'iséi oguahẽmaha pe ára paha.”
He'ive ohóvo chupekuéra: “Peteĩ tetã opu'ãne ambuére, ha opavave opu'ãmbáne ojuehe.
Oikóta heta yvyryrýi guasu, ha oĩta ñembyahýi ha mba'asy heta hendápe. Ha árare ojehecháta heta mba'e oporomondýiva ha mba'e hechapyrã tuicháva.”
Ha opa ko'ã mba'e mboyve, peẽ peñemyakãsãta ha peñemuñáta. Pejereraháta umi judíokuéra tupaópe peñembojovake haguã. Pejereraháta yvyrakuápe ha pene moĩne umi mburuvicha guasu ha sãmbyhyhárakuéra renondépe, peiko haguére che ndive.
Upéicharõ ijáta peẽme peñe'ẽ che rehe chupekuéra.
Aníke peje py'apy pejeva'erãre.
Che ame'ẽta hína peẽme ñe'ẽ arandu meméva, avave umi pende rehe ija'e'ỹva ikatu'ỹtava ombohovái.
Ha oiméta pene ra'ãva pende kupe guio, pende ru jepe, pende ryvy ha pende ryke'ykuéra, pende rogagua ha pene irũnguéra. Oiméta pende apytépe ojejukáva,
ha che remimbo'e haguére peẽ, avave ndaija'emo'ãi pende rehe.
Ha peteĩ pene akã rague jepe ndo'amo'ãi pende hegui.
Pejepytasóke, pehupyty haguã jeikove opa'ỹva.
Pehechávo Jerusalén rehe ojerepa ñorãirõhára aty, peikuaáke voi eténtema oñehunditaha.
Upéva pehecha vove, umi Judéape oikóva Pya'éke toho tokañy yvytýre. Ha umi oĩva ñúme, ani oho jey upépe.
Ára oñeporonupãtaha hína umíva, oikotaha opa he'íva Ñandejára Ñe'ẽ.
Tojererekóke umi kuña, umíva umi árape hye guasúva térã imemby kambúva! Hetáta ñembyasy tetã tuichakue, ha peteĩ ñenupã nde vaíva ho'áta opavavére.
Oiméta ojejukáva kyse pukúpe, ha oiméta ojereraháva tembiguáirõ opa tetã rupi. Ha umi heko jeroviaha'ỹva opyrũta Jerusalén rehe oguahẽ peve chupekuéra hi'ára paha.
“Heta mba'e ojehu'ỹva ojehecháta kuarahy, jasy ha mbyjakuéra rehe ha yvy ári. Tetãnguéra ipy'a tarovapáta ha oñemondyipáta pe yguasu ryapu vai opu'ãmbávagui.
Yvypórakuéra ipy'a manombáta kyhyjégui, ojepy'a mongetávo opa ojehútavare. Ha opa mba'e yvágape oĩva okuchupáta.
Ha upépe ojehecháta Tupã ra'ýpe, yvypóraicha ouva'ekuépe, ou ramo peteĩ arai ári tuicha pokatu ha mimbipápe.
Oñepyrũvo oiko ko'ã mba'e, pejeroviánteke ha pemopu'ã pene akã. Pya'etéma peñepysyrõtagui.”
Omombe'u avei chupekuéra ko ñe'ẽ mbojoja: “Pema'ẽ pe ígo mátare ha oimeraẽ ambue yvyráre.
Pehechávo hokyha, pehecha kuaa oguahẽmaha ára haku.
Péicha avei, pehecha vove ojehu ko'ã mba'e peikuaáta Tupã sãmbyhy hi'aguĩmaha.
Añetehápe ha'e peẽme: Ko'ã mba'e ojehupáta omano mboyve umi ko'ágã oikovéva.
Yvága ha yvy opáne, che ha'éva katu ojehúne katuete.
Pejerereko, ha ani pe'a mba'eveichagua mba'e vaípe, jeka'u ha umi mba'e ñande rekovépe jajepy'apyha, ani haguã upe ára ho'a peichahágui pende ári
ñuhãicha. Oúta niko hína opa yvypóra, ári yvy tuichakue.
Peñembosako'íke aipórõ, peñembo'e opa ára, ikatu haguã peñemo'ã opa ko'ã mba'e oikótavagui, ha ikatu haguã peime Tupã ra'y ouva'ekue yvypóraicha renondépe.”
Jesús oiko ombo'e arakue Tupaópe, ha pyharekue opyta pe Yvyty Olivoty oje'ehápe.
Ha opavave voi oho Tupaópe ohendúvo chupe.
Hi'aguĩma hína pe arete oje'uha mbuja ovu'ỹva, upéva hína pe Páskua rehegua arete.
Umi pa'i ruvicha ha umi Moisés rembiapoukapy mbo'eha, okyhyjéva opavavégui, oheka hikuái mba'éichapa ikatu ojuka Jesúspe.
Aipórõ Sataná oike Judas retépe, ha'e niko hína peteĩ umi 12 Jesús remimbo'e, hérava avei Iscariote.
Ha oho ha'e umi pa'i ruvichakuéra ha Tupao myakãhára rendápe, oity haguã Jesúspe ipópekuéra.
Ha'ekuéra ovy'a, ha he'i ome'ẽtaha viru Júdaspe.
Judas ojuhu porã upéva, ha oñepyrũ oheka mba'éichapa oitýta Jesúspe ipópekuéra.
Oguahẽ upe ára oñepyrũháme arete oje'uhápe mbuja oñembovu'ỹva, ha ojejukahápe ovecha Páskua rehegua.
Jesús he'i Pedro ha Juánpe: --Tapeho pembosako'i ágã pyharerã, jekaru Páskua ñambyarete haguã.
Ha'ekuéra oporandu: --Moõpa reipota rombosako'i?
Ha Jesús he'i chupekuéra: --Ágã peikévo pe távape, pejuhúta peteĩ kuimba'e ogueraháva peteĩ kambuchi y. Tapeho hapykuéri oike peve hógape,
ha peje pe óga járape: “Mbo'ehára oporanduka ndéve mávapa hína pe koty ohasatahápe Páskua arete hemimbo'ekuéra ndive.”
Ha'e ohechaukáta peẽme peteĩ koty yvate tuicháva, ha oñembosako'iva'ekue upevarã. Pejapo upépe opa oñekotevẽva.
Ha'ekuéra oho ha ojuhu Jesús he'i hagueichaite. Ha ombosako'i hikuái pe Páskua ñembyareterã.
Ojekarútavo, Jesús ha umi apóstol oguapy upe mesápe.
Jesús he'i chupekuéra: --Hetaitéma ahasase pene ndive ko Páskua rehegua arete, amano mboyve.
Ha'e peẽme, kóva rire nda'umo'ãvéima oiko peve oikova'erã Tupã oisãmbyhyhápe.
Aipórõ ohupi ipópe imbayru, ha ome'ẽ rire ijaguije Tupãme, he'i: Pejapyhy kóva ha pemboja'o ojoapytépe,
ha'e peẽme nda'u mo'ã veimaha ko kaguy rykue, oguahẽ meve Tupã sãmbyhy.
Upéi ojapyhy ipópe mbuja, ha ome'ẽ rire ijaguije Tupãme, oipehe'ã chupekuéra, ha he'i: --Kóva niko che rete, oñeme'ẽva pende rehehápe. Pejapo kóva pene mandu'ávo che rehe.
Péicha avei ojapo pe kaguy ryru reheve ojekarupa rire, ha he'i: --Ko kaguy ryru niko hína pe ñe'ẽ me'ẽ pyahu oñembyajéva che ruguy rupi, oñeñohẽva pende rehehápe.
Ha pe che me'ẽva'erã po, oĩ hína ko'ágã che ndive ko mesápe.
Che, yvypóraicha ajuva'ekue, amanova'erã voínte oñemoĩ ypy haguéicha chéve. Ha tojererekóke pe che reitýva umi che rehe ija'e'ỹva pópe.
Upépe, oñepyrũ oporandu joa ojupe mávatapa hína pe ome'ẽva Jesúspe.
Jesús remombo'ekuéra oñoñe'ẽ api hikuái, mávapa ijapytépekuéra mba'e guasuvéva.
Jesús he'i chupekuéra: “Umi heko jerovia'ỹva apytépe, mburuvicha guasukuéra oisãmbyhy mbaretépe ha ojopy hetãguakuérape, ha oipota oje'e hesekuéra imba'e porãha.
Peẽ ndaupéichaiva'erã. Pe mba'e guasuvéva pende apytépe oikova'erã imichĩvéva ramo, ha pe oporosãmbyhýva oikova'erã oñesãmbyhýva ramo.
Máva piko pe mba'e guasuvéva, pe oguapýva mesápe okaru haguã piko, térãpa pe oporomongarúva? Ndaha'éi nga'u piko pe mesápe oguapýva? Che katu aime pende apytépe oporomongarúvaicha.”
“Peẽ peime tapiáva che ndive opa mba'e ahasávape.
Upévare che ame'ẽ peẽme peteĩ tetã, che Ru ome'ẽ haguéicha avei chéve,
ha peẽ pekarúta ha pemboy'úta che mesápe che retãme, ha peguapýta pembojovake haguã umi 12 Israelgua ñemoñarépe.”
He'i avei Ñandejára: --Nde Simón, ema'ẽke. Sataná ojeruréma pende rehe pende tyvyro haguã, ku kumanda ojetyvyro ramo guáicha.
Che katu añembo'éma nde rehe, ani haguã ne kangy nde rejeroviápe. Ha nde, ágã rejevývo che rendápe, eipytyvõ ne pehẽnguekuérape taimbarete mbareteve ijeroviápe
Simón he'i chupe: --Che Jára, che aime aha haguãicha nde ndive yvyrakuápe, ha amano haguã ave ne ndive.
Jesús katu he'i chupe: --Pedro, ha'e ndéve, ko árape voi gállo osapukái mboyve, eréta ndachekuaaiha mbohapy jevýma.
Upéi Jesús oporandu chupekuéra: --Upe pomondo ramo guare viru, tembi'u ha pende py rehegua'ỹre, oime nga'úpa ra'e peikotevẽva? Ha'ekuéra he'i: --Ahániri.
Aipórõ Jesús he'i chupekuéra: --Ko'ágã katu, viru oguerekóva, togueru, ha tembi'u avei. Ha pe ndaikysepukúiva, tome'ẽ hepýre ijao anambusu ha tojogua peteĩ.
Ha'e peẽme, oikova'erãha che rehe pe Ñandejára Ñe'ẽ he'íva: ‘Ha ojeguereko heko añáva ramo.’ Ha upéicha opa oĩva kuatiápe che rehegua, oikova'erã.
Ha'ekuéra he'i: --Ore Jára, péina ápe mokõi kyse puku. Ha'e katu he'i: --Iporãmante.
Upe rire Jesús osẽ, ha ojepokuaaháicha, oho Yvyty Olivotýpe, ha hemimbo'ekuéra oho hapykuéri.
Oguahẽvo upépe, he'i chupekuéra: --Peñembo'e, ani haguã pejepy'a ra'ã.
Ha oho chuguikuéra peteĩ ita ñemombo mombyrykuéicha, ha upépe oñesũ oñembo'e haguã.
He'i: “Che Ru, reipotárõ, embohasa che hegui ko ñembyasy tuichaite. Opáichavo, anítei oiko pe che aipotáva, pe nde reipotávante toiko.”
Upe jave ojechauka peteĩ Tupã remimbou omombarete haguã chupe.
Pe iñembyasy guasuete pa'ũme, Jesús ko'ýte oñembo'e ipy'aite guive, ha pe hy'ái ho'a yvýpe tuguy tyky guasu guasúicha.
Opu'ãvo pe oñembo'ehágui, oho hemimbo'ekuéra rendápe, ha ojuhu chupekuéra oke, ikangypa hikuái ñembyasýgui.
He'i chupekuéra: --Mba'ére piko peke hína? Pepu'ã ha peñembo'e, ani haguã pejepy'a ra'ã.
Oñe'ẽ gueteri hína Jesús, ha upe jave heta oguahẽva. Pe Judas hérava, peteĩ umi 12 Jesús remimbo'e apyte pegua, omyenonde chupekuéra. Judas oñemboja ha ohetũ Jesúspe.
Jesús katu he'i chupe: --Judas, peteĩ ñehetũme piko che reity chéve, yvypóraicha ajuva'ekuépe?
Umi oĩva Jesús ndive, ohechávo mba'épa ojehu oporandu hikuái chupe: --Ore Jára, rojeitýpa hesekuéra kyse pukúreve?
Upépe peteĩva, pe pa'i ruvicha rembiguái peteĩgui oipe'a inambi akatúa gotyogua.
Jesús he'i: --Peheja, iporãmante. Ha opoko pe tembiguái nambíre ha omonguera.
Upéi he'i umi pa'i ruvichakuérape, umi Tupao sãmbyhyha ha myakãhárakuérape, ouva'ekue oguerahávo chupe: --Mba'ére piko peju kyse puku ha yvyra reheve che reraha haguã, mba'e vai apoha ramo guáicha che?
Opa ára aimeva'ekue pene ndive Tupaópe ha ndapejapói mba'eve che rehe. Kóva ha'e ra'e pende ára, mba'e vai apo ruvicha ipu'akaha ára.
Aipórõ omyakãsã hikuái Jesúspe, ha ogueraha chupe pa'i guasu rógape. Pedro oho hapykuéri mombyrymi.
Upépe, pe korapy mbytépe, ojatapy ra'e hikuái ha oguapy joa ijerére. Ha Pedro oguapy avei ijapytétekuéra.
Upe jave, peteĩ kuña tembijokuái, ohechávo chupe oguapy hína pe tataypýpe, oma'ẽ porã hese ha he'i: --Kóva avei oĩ kuri hendive.
Pedro katu he'i: --Nahániri, che ndaikuaái chupe.
Upe riremínte, ambueháma ohecha chupe, ha he'i: --Nde avei ha'ekuérava. Pedro he'i: --Nahániri, nde kuimba'e, che ndaha'éi.
Upe rire avei, oimeve he'íva: --Añetehápe ha'e oĩ kuri hendive. Upéi ave niko, ha'e Galileagua voi.
Pedro katu he'i: --Nde kuimba'e, che ndaikuaái upe eréva. Upe javete, Pedro oñe'ẽ aja hína, osapukái peteĩ gállo.
Upévo Ñandejára ojere ha oma'ẽ Pedro rehe. Ha Pedro imandu'a Ñandejára he'i hague chupe: “Ko árape, gállo osapukái mboyve, eréta ndachekuaaiha mbohapy jey.”
Ha Pedro osẽ upégui ha ojahe'o soro.
Umi oñangarekova'ekue hína Jesús rehe, oñembohory hese ha oinupã.
Ohesa jokua chupe, ha oporandu joa: --Nde ndajeko maranduhára. Máva piko upe ne nupãva?
Ha oñembohory hese hikuái, ha hetave mba'e he'i chupe.
Ko'ẽmba rire, oñembyaty umi judío myakãhára, umi pa'i ruvicha ha Moisés rembiapoukapy mbo'eha, ha ogueraha hikuái Jesúspe mburuvichakuéra rovake. Upépe oporandu hikuái chupe:
--Ere oréve, nde piko hína pe Mesías? Ha'e he'i chupekuéra: --Ha'érõ peẽme añeteha, ndapechereroviamo'ãi.
Ha aporandu ramo peẽme, ndapejemo'ãi chéve mba'eve, ha ndapepoimo'ãi che hegui.
Ko'ágã guive katu, Tupã ra'y ouva'ekue yvypóraicha, oguapýta Tupã ipu'akapáva akatúape.
Upéi opavave oporandu chupe: --Aipórõ piko nde hína Tupã ra'y? Jesús ombohovái chupekuéra: --Peẽ voi peje che ha'eha!
Upépe ha'ekuéra he'i: --Nañaikotevẽ véima avavére he'iva'erã ñandéve mba'eve. Ñandetéma voi ñahendu ijuru rupi.
Pe semána ñepyrũha árape katu, oho jey hikuái upe tyvýpe pyharevete. Ogueraha umi mba'e ryakuã porã ombosako'iva'ekue.
Oguahẽvo, ojuhu hikuái pe ita ombotýva upe tyvy ndaiporiha hendápe.
Oike hikuái, ha ndojuhúi Ñandejára Jesús retekue.
Ha'ekuéra ndoikuaái mba'épa he'íta upévape. Ha peichahágui, ohecha hikuái mokõi kuimba'e oñembo'ýva ijypýpekuéra, oñemondéva ao mimbipápe.
Kyhyjepópe, ojayvy hikuái yvy peve, ha umi kuimba'e katu he'i chupekuéra: --Mba'ére piko peẽ peheka omanóva apytépe pe oikovévape?
Ndaipóri ápe. Oikove jeýma. Pene mandu'áke pe he'iva'ekue peẽmere, oĩ ramo gueteri Galiléape:
Tupã ra'y, ouva'ekue yvypóraicha, oñeme'ẽva'erãha iñangaipáva pópe, oñemosãingova'erã chupe kurusúre, ha mbohapy ára haguépe oikove jeytaha.
Upépe ha'ekuéra imandu'a Jesús he'iva'ekuére.
Ha ojevývo upe itakuágui, omombe'u opa ko'ã mba'e umi 11 apóstolpe ha opavavépe.
María Magdalena, Juana, Santiago sy María, ha ambue kuña ogueraháva hikuái pe marandu upéva umi apóstolpe.
Umi apóstolpe guarã katu, itarováva rembiapo pe kuñakuéra he'íva, ha ndogueroviaséi chupekuéra.
Opáichavo, Pedro oho meme pe tyvy oĩháme. Ha oma'ẽvo hyepýpe, ohecha umi savanánte. Ha, oho jey hógape, ohecha ramoeterei pe mba'e ojehúva.
Upe árape voi, mokõi Jesús remimbo'e oho peteĩ táva hérava Emaúspe, opytáva 11 kilómetro rupi Jerusaléngui.
Oñe'ẽ ohóvo hikuái umi mba'e ojehuva'ekuére.
Oñomongeta jave hikuái ohóvo, Jesúsete voi oñemboja ha oñepyrũ oguata hendivekuéra.
Ha ohechárõ jepe chupe, ndohechakuaái mávapa ha'e.
Jesús oporandu chupekuéra: --Mba'e piko peje pehóvo? Opyta hikuái, hovasy ñembyasýgui.
Ha peteĩva, pe Cleofás hérava, he'i: --Nde añoite piko umi oĩva'ekue Jerusalénpe apytégui, pe oikuaa'ỹva mba'épa ojehu ra'e upépe, ko'ãva ko'ã ára ohasava'ekuépe?
Ha'e oporandu chupekuéra: --Ha mba'e piko ojehu? He'i chupe hikuái: --Ha pe Jesús Nazaretgua rehegua, peteĩ maranduhárava'ekue, ipu'akapáva ojapóvape ha he'ívape Tupã renondépe ha opavave renondépe.
Ha umi pa'i ruvicha ha ñande ruvichakuéra ome'ẽ ojejuka haguã, ha oñemosãingo chupe kurusúre.
Ore roha'arõiteva'ekue ha'e oipysyrõtaha tetã Israélpe. Ha ojapóma mbohapy ára umi mba'e ojehu hague.
Umi kuña oĩva ore ndive jepe ore mondýi kuri, oho niko hikuái ko'ẽ mboyve pe ityvýpe,
ha ndojuhúi rupi hetekue, oho jey hikuái ha omombe'u, Tupã remimbou ojechauka hague chupekuéra, ha he'i Jesús oikove jeyha.
Oime ore apytégui ore irũ ohova'ekue upe rire pe tyvýpe ha ojuhu umi kuña he'i hagueichaite. Jesúspe katu ndohechái.
Aipórõ Jesús he'i chupekuéra: --Ndaikatúiete voi ra'e peikuaa mba'eve ha hasyeterei peẽme perovia haguã opa mba'e he'iva'ekue maranduhárakuéra!
Ndohasáiva'erã nga'u piko ra'e pe Mesías ko'ã mba'e, Tupã ndive omimbipa haguã yvágape?
Upéi oñemoĩ omyesakã chupekuéra opa umi oñe'ẽhápe hese Ñandejára Ñe'ẽ. Oñepyrũ Moisés kuatiakuéragui ha ohasa ohóvo opa maranduhára kuatiakuérape.
Oguahẽvo pe táva ohohápe, Jesús ojapo ohóta ramo gua'u tenonderãvo.
Ha'ekuéra katu ojoko chupe opyta haguã, he'ívo: --Epyta ore ndive, ka'aruetéma niko. Pyharétama hína. Jesús aipórõ opyta hendivekuéra.
Oguapýmarõ hikuái mesápe, Jesús ohupi ipópe mbuja, ome'ẽ ijaguije Tupãme, ha omboja'o ha ome'ẽ peteĩ-teĩme.
Upe javete ojehesa pe'a hikuái ha oikuaa Jesúspe. Ha'e katu okañy hesa renondéguikuéra.
Ha he'i hikuái ojupe: --Ajépa niko ñande py'a hendyva'ekue hína ñande pyti'ápe jajúvo tapére, ku omyesakãrõ hína ñandéve Ñandejára Ñe'ẽ?
Oha'arõve'ỹre, ojeity hikuái tapére ha ojevy hikuái Jerusalénpe. Upépe ojuhu hikuái ijaty hína umi 11 apóstol ha iñirũnguéra,
he'íva chupekuéra: --Añetehápe oikove jey Ñandejára, ha ojechauka Simónpe.
Aipórõ ha'ekuéra mokõi omombe'u mba'épa ojehu chupekuéra tapére, ha mba'éichapa oikuaa hikuái Jesúspe omboja'óvo mbuja.
Oñe'ẽ gueteri hikuái ko'ã mba'ére, oñemoĩ ramo Jesús mbytépekuéra. Omomaitei chupekuéra ha he'i: --Py'a guapy peẽme guarã.
Ha'ekuéra tuicha oñemondýi, oimo'ã ohecha hikuái póra.
Jesús katu he'i chupekuéra: --Mba'ére piko peñemondýi? Mba'ére piko pende py'a mokõi, perovia ha ndaperoviái?
Pema'ẽ che po ha che pýre. Che ha'e. Pepoko che rehe ha pehecha. Póra niko ndaho'ói ha naikanguéi, pehechaháicha arekoha che.
He'ívo péicha, ohechauka chupekuéra ipo ha ipy.
Ha ndogueroviaséi hikuái, ovy'a ha ohecha ramoitereígui. Ha Jesús he'i chupekuéra: --Perekópa ko'ápe ja'uva'erã?
Ome'ẽ chupe hikuái peteĩ pira mbichy pehẽngue,
ha ha'e ho'u henondépekuéra.
Upéi katu he'i: --Pe ojehuva'ekue chéve niko, pe ha'eva'ekue peẽme aimérõ gueteri pene ndive: oikova'erãha che rehe pe oĩva Moisés rembiapoukapýpe, umi maranduhára kuatiápe ha Salmokuérape.
Aipórõ oikuaauka chupekuéra pe Ñandejára Ñe'ẽ,
ha he'i: --Oĩ kuatiápe pe Mesías omanova'erãha, ha oikove jey mbohapy ára haguépe,
ha hérape oje'eva'erãha opa tetãme, ojevy haguã hikuái Tupã gotyo, ha'e oheja rei haguã chupekuéra iñangaipa. Peñepyrũ Jerusaléngui,
peẽ pemombe'uva'erã ko'ã mba'e.
Ha che amboúta pende ári pe che Ru oñe'ẽ me'ẽ hague. Peẽ katu pepytánte ko'ápe, ko táva guasu Jerusalénpe, oguahẽ peve peẽme pe pu'aka oúva yvágagui.
Upe rire, Jesús ogueraha chupekuéra upe távagui okápe, Betania peve, ha ohupi ipo yvate ha ohovasa chupekuéra.
Ha pe ohovasa aja chupekuéra, ojei chuguikuéra ha ojereraha yvágape.
Ha'ekuéra, omomba'e guasu rire chupe, oho jey Jerusalénpe vy'apópe.
Ha tapia oĩ hikuái Tupaópe omomba'e guasu Tupãme.
Péicha oñe'ẽ Ñandejára Israélpe maranduhára Malaquías rupi:
He'i: “Che pohayhu”. Peẽ katu peje: “Mba'éichapa roikuaáta ore rayhuha?” Ñandejára he'i: “Che pohayhu kóvare: Esaú ha Jacob ojoyke'yva'ekue. Che ahayhu Jacóbpe,
ha ndacha'éi Esaú rehe. Ha Esaú retãgui, ijyvyty hetáva, ajapo yvy ojeiko'ỹha ikatuhápe oiko tymba ñarõ mante.”
Umi Edomgua, Esaú ñemoñare, he'i ramo: “Roñehundírõ jepe romopu'ã jeýta ore retã”, Ñandejára ipu'akapáva he'íta: “Ha'ekuéra omopu'ã ramo, che ahundi jeýta.” Hetãnguéra oñembohérata “tetã aña”. Ha “Tetã Ñandejára ipochyha opa ára.”
Peẽ pehecháta pende resa tee rupi ha pejéta: “Ñandejára mba'e guasuha ojekuaa Israel mboypýri jepeve!”
Ñandejára ipu'akapáva he'i pa'ikuérape: “Ta'ýra omomba'e itúvape, tembiguái ijárape. Che ramo pende ru, mba'ére nachemomba'éi? Che ramo pende Jára mba'ére ndapejapói che ha'éva? Peẽ che apo'i ha upéi peje: ‘Ore piko ro'apo'i?’
Peru che altárpe mbuja itujupáva ha peje: ‘Ore piko rombopochy?’. Peẽ che mbopochy peimo'ã ramo ikatuha che altar ojeapo'i,
ha ndaha'eiha mba'eve peikuave'ẽ ramo chéve mymba hesatũva, ikarẽva ha hasýva. Perahami umíva pende ruvicha guasúpe, jahecha oguerohorýpa pene mba'e kuave'ẽ.
Pejerure Tupãme ta ñande poriahurereko. Pegueraha ramo chupe umichagua mba'e kuave'ẽ, ani peha'arõ ha'e pende rerohorytaha. Ñandejára ipu'akapáva he'i:
Hánga'u peteĩ peẽva omboty tupao rokẽ, anive haguã pemyendy rei tata altar pegua. Che ndapoguerohorýi ha ndaipotavéi pene mba'e kuave'ẽ.
Kuarahy resẽ guive kuarahy reike peve oñemomba'e guasu che réra opa tetãme ha opa henda rupi oñekuave'ẽ chéve insiénso ha mba'e kuave'ẽ potĩ asy.
Peẽ katu che mbopochy, peimo'ãgui che altar, ha'éva hína che mesa, ikatuha ojeapo'i ha ikatuha oñemoĩ pype oimehaichagua tembi'u.
Peẽ katu peje: ‘Ore kueráima ko'ã mba'égui!’ Ha che apo'i. Ha peimo'ã avy'áta peju ramo peikuave'ẽ chéve mymba ñemondapyre, térã ikarẽ térã hasýva.
Cháke pe ijapu ha he'íva oikuave'ẽtaha chéve mymba hesãiva ha upéi oikuave'ẽ hasýva! Che hína mburuvicha guasu pavẽ ha opa rupi ojekyhyje che hegui!” Péicha he'i Ñandejára ipu'akapáva.
Ha ko'ágã, pa'ikuéra, ko marandu peẽme guarã:
“Pejapóke che ha'éva ha peñeha'ã che apo mba'e ramo. Ndapejapói ramo, aitýta jeharu pende rehe. Ha ndacheaposéigui mba'e ramo ambojeharúta umi mba'e oñeme'ẽva peẽme pa'i ramo.” He'i Ñandejára ipu'akapávava.
Pomokangýta ha aipetéta pende rova rehe umi mymba chéve peikuave'ẽva repoti. Ha pe tepoti reheve peẽ avei peñemombóta.
Péicha peikuaáta ame'ẽ hague peẽme tembiapoukapy, oiko haguã pe ñe'ẽ me'ẽ ajapova'ekue Leví ndive. He'i Ñandejára ipu'akapáva.
“Che ñe'ẽ me'ẽ, jeikove ha py'a guapyva'ekue Leví peguarã. Ame'ẽ chupe che apo haguã mba'e ramo ha ojapo haguã che ha'éva. Ha'e che apo mba'e ramo ha ojapo che ha'éva.
Leví ombo'eva'ekue añetegua ha japu ijurúpe ndaipóriva'ekue. Oiko py'a guapýpe che ndive ha hetápe ojoko ojapo'ỹ haguã ivaíva.
Tekotevẽ pa'ikuéra ombo'e hapichakuérape che kuaa haguã ha maymáva ohova'erã hendápe ojeheko mbo'e haguã. Ha'ekuéra niko hína Ñandejára ipu'akapáva remimbou.Peẽ pa'ikuéra katu pejei che rapégui. Pembo'éva rupi peity hetápe. Ha upéicha pembyai ñe'ẽ me'ẽ ajapova'ekue Leví ndive.
Ndapejapói haguére che aipotáva ha upéva ári, peporombo'évo peporombojerovia juavýgui, pejererekóta ijaheipy ramo ha ndapejeapomo'ãi mba'eve ramo che retãgua apytépe.” He'i Ñandejára ipu'akapáva.
Ndaha'éipa hína peteĩnte ñande Ru ha ñande Apohare? Mba'ére aipo ramo ñañombotavy ha ñapyrũ ñande rukuéra ypykue ñe'ẽnguére?
Judá ojei Ñandejára rapégui ha ojejapo mba'e ivaietereíva Jerusalén ha Israélpe. Judá omomarã pe tupao Ñandejára ohayhúva ha kuimba'ekuéra Judagua omenda kuñáre omomba'éva tupã gua'úpe.
Hánga'u Tupã ohapo'o ñane retãgui umi ojapóvape ko'ã mba'e, taha'e ha'éva ha togueru jepe imba'e kuave'ẽ Ñandejára ipu'akávape!
Peẽ katu akóinte peñembotavy! Pembojahu tesaýpe Ñandejára altar ha tuicha pejahe'o soro Ñandejára ndoguerohoryvéigui pene mba'e kuave'ẽ.
Ha upéi peporandu mba'érepa. Ñandejára oikuaágui remyakã ratĩ hague ne rembireko nde karia'ýpe guare.
Ndaha'éipa hína Ñandejára pe ojapóva ñande rete ha ñande espíritu? Ha mba'épa oipota Ñandejára ndaha'éi ramo ñemoñare oñemboykéva chupe guarãnte? Peñangarekóke aipo ramo pende espíriture ha ani pemyakã ratĩ pene rembireko pende karia'ýpe guare.
Tupã Israel Jára ipu'akapáva he'i: “Peñangarekóke pende espíritu rehe ha ani pepyrũ pene ñe'ẽnguére. Cháke che ndacha'éi hína pe hembirekógui ojeívare ha oñemongy'áva ojapóvo ivaíva”.
Ñandejára ikane'õma pende hegui ha peporandu gueteri: “Mba'e piko ro'e ikane'õ haguã ore hegui ha naorerendusevéi haguã?” Peẽ peje hembiapo vaíva ombovy'aha Ñandejárape ha ha'e ovy'aha ijapytépekuéra. Ndaperoviái Ñandejára heko jojaha.
Ñandejára ipu'akapáva he'i: “Amondóta che rembijokuái ombasako'i haguã che raperã. Pende Jára peẽ pehekáva oikéta itupaópe. Oguahẽma pe oñemboúva ha ogueru pe ñe'ẽ me'ẽ peẽ peipotáva!”
Ha mávapa ikatúne ogueropu'aka upe ára? Mávapa ikatúne opyta ñembo'yhápe? Oguahẽta tatáicha ñane mopotĩ haguã. Ha'éta havõicha oipe'áva ky'a ñande hegui.
Ñandejára oguapýta omopotĩ haguã pa'ikuéra, Leví ñemoñare, oñemopotĩháicha pláta ha óro tatápe. Upéi ha'ekuéra ikatúta omba'e kuave'ẽ hekópe Ñandejárape.
Upérõ Ñandejára oguerohorýta Judá ha Jerusalén mba'e kuave'ẽ oguerohory haguéicha ymave.
Ñandejára ipu'akapáva he'i: “Che ajúta pombojovake ha upérõ amoĩ vaíta paje apoha, hembireko'ỹ ndive oikóva, ijapúva, ojopýva mba'apohára, kuña iména manóva ha tyre'ỹ ndive, oguereko asýva mombyry guápe ha ndacheapóivape mba'eve ramo.”
“Che hína pende Jára ko'agãite peve. Upévare peẽ Jacob ñemoñare napeñehundíri.
Peẽ pejei che rembiapoukapýgui, ojei haguéicha pende ru ypykue ha ndapejaposéi che aipotáva. Che, pende Jára che pu'akapáva ha'e peẽme: ‘Peju jey che ndive ha che aiméta pene ndive.’ Peẽ katu peje: ‘Mba'ére piko roho jeyva'erã ne ndive?’
Ha che aporandu: ‘Ikatúpa oĩ omomarãva Tupãme?’ Peẽ katu che momarã ha upéi peje: ‘Ore piko romomarã?’ Che momarã peikuave'ẽvo 10gui peteĩ ha perúvo pene mba'e me'ẽ.
Kóva ko tetãgua peĩ haguéicha che momarã hína ha upéva rehe poinupãta. Che, pende Jára che pu'akapáva ha'e peẽme:
“Peru pende 10gui peteĩ, tupao pláta ryrúpe, ha péicha oĩta hi'upy che rógape. Peẽ che ra'ã ramo péicha, pehecháta aipe'aha yvága rovetã ahekuavo haguã pende ári che rovasa renyhẽ chovi.
Ndahejamo'ãi yso ohundi pene remitỹ ha pende parralty.
Tetãnguéra he'i joáta pende rehe: ‘Ipo'aitépa ha'ekuéra!’ Iporãitereítagui pene retã.” Che, pende Jára che pu'akapáva, upéicha ha'e.
Peẽ peje che rehe ivaietereíva ha upéi peporandu: “Ore piko mba'e ro'e nde rehe?”
Kóva hína upe pejéva: “Jajapo ramo Ñandejára he'íva ndajahupytýi mba'eve. Mba'épa ñanohẽta jajapo ramo ha'e oipotáva ha ñañemonde ao vosakuépe Ñandejára ipu'akapáva renondépe?
Jaikuaa porã rasa, umi hembiapo vaívante voi ovy'avaha. Opa mba'e osẽ porã umi oikóvape iñakãre ha mba'eve chupekuéra ndojehúi!”
(Umi omomba'éva Ñandejárape oñe'ẽ upéicha oñondive ha Ñandejára ohendu upe ha'ekuéra he'íva. Ha Ñandejára renondépe ojehai peteĩ kuatia oĩháme umi omomba'éva Ñandejárape ha ojapóva ha'e he'íva).
Ñandejára ipu'akapáva he'i: “Aha'arõ hína pe ára ha'ekuéra oiko jey haguãme che retãgua ramo.” Pe túva oiporiahurerekoháicha ita'ýra ojapóvape ha'e he'íva, upéicha aiporiahurerekóta chupekuéra.
Upérõ pehecha kuaa jeýta mba'éichapa oikoe ojuehegui imarangatúva ha iñañáva, pe Ñandejárape omomba'éva ha pe nomomba'éiva.
Ñandejára ipu'akapáva he'i: “Hi'aguĩma ára hendýva tatakuáicha ha opa umi ojejapóva ha heko añáva okáita ñana pirukuéicha. Upe ára oútava ohapýta opa mba'e ha mba'eve ndopytamo'ãi chuguikuéra.
Peẽ che momba'évape katu che reko joja omimbíta kuarahýicha oguerúva tesãi imba'e rendýpe, ha peẽ vy'águi pepopóta vaka ra'ýicha osẽva ikorágui.
Upe ára aha'arõvape pepyrũta iñañáva rehe yvýre ramo guáicha.
“Pene mandu'áke tembiapoukapýre ame'ẽva'ekue che rembiguái Moiséspe yvyty Horébpe! Umíva tembiapoukapyva'ekue opa Israel guápe guarã!
Pema'ẽ, amboúta peẽme maranduhára Elías, oguahẽ mboyve Ñandejára ára. Upévata hína ára nde tuicháva ha ojekyhyjetereiha!
Ha'e omoingo porãta túva ta'ýrakuéra ndive. Upeicha'ỹ ramo, ajúta ainupã hetã ha ahundietéta.”
Jesús, upe Mesías Tupã Ra'y, marandu porã ñepyrũha.
Péicha ojehai maranduhára Isaías kuatia ñe'ẽme: “Amondo che ñe'ẽ rerahaha ne renonderã, ombosako'i haguã ndéve nde raperã.
Peteĩ osapukáiva yvy ojeiko'ỹháme: ‘Pembosako'i Ñandejárape haperã, pejapo chupe tape ikarẽ'ỹva.’”
Ha péicha Juan Bautista oho oñemoñe'ẽ yvy ojeiko'ỹháme. He'i opavavépe ojevyva'erãha Tupãme ha oñemongaraikava'erã Tupã oheja rei haguã chupekuéra iñangaipa.
Opa Judea ha táva Jerusalengua osẽ ohendúvo chupe, oñemombe'u hembiapo vaikuégui ha Juan omongarai chupekuéra ysyry Jordánpe.
Juan ao ojejapo kaméllo raguekuégui ha iku'a jokuaha vakapígui. Ha ho'úmiva'ekue tuku ha eíra ka'aguy.
Oñemoñe'ẽvo he'i: “Che rire oúta peteĩ ipokatuvéva che hegui, chéve ndaijáiva ajayvývo henondépe ajorávo chupe ipy rehegua sãnte jepe.
Che pomongaraiva'ekue ýpe. Ha'e katu pene mongaraíta Espíritu Sántope.”
Umíva umi árape Jesús osẽ táva Nazaret, Galileágui. Ha Juan omongarai chupe ysyry Jordánpe.
Osẽvo pe ýgui, Jesús ohecha yvága ojepe'a ha Espíritu Santo oguejýva hi'ári pykasúicha.
Ha oñehendu peteĩ oñe'ẽva yvágagui, ha he'íva: “Nde hína che ra'y ahayhúva, che aiporavova'ekue.”
Ko'ã mba'e rire, Espíritu ogueraha Jesúspe yvy ojeiko'ỹháme.
Upépe opyta 40 ára tymba saite apytépe. Oipy'a ra'ã chupe Sataná, ha Ñandejára remimboukuéra ou oipytyvõ haguã chupe.
Juan oñemyakãsã rire, Jesús oho Galiléape omyerakuã haguã Tupã marandu porã.
He'i: “Oguahẽma upe ára oje'eva'ekue, ha Tupã sãmbyhy hi'aguĩma. Pejevy Tupã gotyo ha perovia pe marandu porã.”
Jesús ohasa jave ohóvo yguasu Galiléa rembe'y rupi, ohecha Simón ha ityvýra Andréspe. Ha'ekuéra niko pira renohẽha, ha oity hína hikuái pyaha ýpe.
Jesús he'i chupekuéra: —Peju che moirũ, ha che pombo'éta penohẽ haguã pende rapichápe jejopy vaígui.
Upepete voi oheja hikuái umi pyaha, ha oho hendive.
Ha Jesús ohovévo upégui, ohecha Zebedeo ra'ykuérape, Santiago ha ityvýra Juánpe, ikanóape omyatyrõva hína umi irrédkuéra kanóape.
Upépe voi ohenói chupekuéra, ha ha'ekuéra oheja itúva Zebedeo ha ipytyvõhakuéra ikanóape, ha oho Jesús ndive.
Oguahẽ hikuái Cafarnaúmpe. Ha pytu'uha árape Jesús oike pe judíokuéra tupaópe, ha oñepyrũ oporombo'e.
Opavave ohecha ramo joaite mba'éichapa ha'e ombo'e chupekuéra. Jesús niko nombo'éi umi Moisés rembiapoukapy mbo'eha ombo'eháicha. Ha'e oporombo'e ku noikotevẽi ramo guáicha avavére oporombo'e haguã.
Ha upe judíokuéra tupaópe, oĩ peteĩ kuimba'e oguerekóva mba'epochy, ha upéva osapukái:
—Mba'ére piko reñemoĩ ore rehe, Jesús Nazaretgua? Reju piko ore rundívo? Che roikuaa. Nde hína pe imarangatúva, Tupã omboúva.
Jesús oja'o pe espíritu añáme ha he'i chupe: —Ekirirĩ ha esẽ pe kuimba'égui!
Pe mba'epochy oityvyro mbarete pe kuimba'épe, ha osapukái hatãvo osẽ chugui.
Opavave oñemondýi ha he'i joa ojupe: —Mba'eichagua ñe'ẽ piko ãva? Oikuaa porãhápe ha pokatúpe ko kuimba'e he'i umi mba'epochýpe osẽ haguã, ha ha'ekuéra ojapo ha'e he'íva!
Pya'e voi herakuã Jesús opa rupi Galiléa jerekuévo.
Osẽ rire hikuái upe judíokuéra tupaógui, Jesús oho Santiago ha Juan ndive, Simón ha Andrés rógape.
Simón rembireko sy iñakãnundu ha oĩ hupápe. Jesús ohendu upéva,
oñemboja ha ipojáivo ipóre omopu'ã chupe. Upévo opi iñakãnundu ha oñemoĩ ohecha mba'épa ha'ekuéra oikotevẽ.
Ka'aruete, oikévo kuarahy, ogueraha hikuái Jesús rendápe opa hasýva ha oguerekóva mba'epochy,
ha opa tavagua oñembyaty hokẽme.
Jesús omonguera heta hasývape opaichagua mba'asýgui ha omosẽ heta mba'epochy. Ha ndohejái chupekuéra oñe'ẽ, ha'ekuéra oikuaágui chupe.
Ko'ẽ mboyve Jesús opu'ã ha osẽ pe távagui, ha oho peteĩ avave oĩ'ỹháme oñembo'e haguã.
Simón ha iñirũnguéra oho Jesús píari,
ha ojuhúvo he'i chupe: —Opavave nde reka.
Jesús katu he'i chupekuéra: —Jaha umi hi'aguĩha rupi. Umi rupi avei tekotevẽ amyasãi che ñe'ẽ, upevarã niko asẽva'ekue.
Ha upéicha Jesús oiko Galiléa rupi omombe'úvo iñe'ẽ umi judíokuéra tupao rupi, ha omosẽvo mba'epochykuéra.
Peteĩ kuimba'e ikuru vaíva oñemboja Jesús rehe ha ñesũháme he'i chupe: —Nde reipotárõ che mongueráne che mba'asýgui.
Jesús oiporiahurereko chupe. Opoko hese ha he'i chupe: —Aipota. Ekuera!
Upe vove ojei chugui ikuru vai, ha okuera.
Jesús omondo pya'e ha he'i jey-jey chupe:
Aníke emombe'u avavépe. Terehónte ejechauka pa'ípe, ha eikuave'ẽ Ñandejárape umi mba'e Moisés he'iva'ekue oñekuave'ẽva'erãha, ojehecha haguã rekueramaha.
Pe kuimba'e katu oho ha omombe'u opa rupi upe ojehuva'ekue. Upévare Jesús ndaikatu véima oike umi távape, umi okahárente opytáva. Ha opa guio ojehova hendápe.
Mbovy ára riremínte Jesús oike jey Cafarnaúmpe. Ojekuaávo ha'e oĩha hógape,
hetaeterei umi oñembyatýva ha ndaijavéi upe okẽ renondépe, ha ha'e oñe'ẽ chupekuéra.
Upérõ irundy kuimba'e ogueru peteĩ ijapávape.
Ha ndaikatúigui oguahẽ Jesús rendápe hetágui umi upépe oĩva, ombokua hikuái pe óga ape ha'e oĩháme, ha upe rupi omboguejy hikuái pe hasývape, hupápe.
Jesús ohechávo mba'eichaitépa ha'ekuéra ojerovia hese, he'i pe hasývape: —Che ra'y, ojeheja reíma ndéve ne angaipa.
Upépe, umi Moisés rembiapoukapy mbo'eha oguapýva hína upépe, he'i ipy'apýpe:
“Mba'ére piko kóva péicha oñe'ẽ? Ojahéi niko Tupãre, ku hendaguépe oĩrõ guáicha. Tupã añónte niko ikatu oheja rei ñandéve ñane angaipa.”
Ha Jesús pya'e ohecha kuaa mba'épa he'i hína hikuái ipy'apýpe, ha oporandu chupekuéra: —Mba'érepa pejepy'a mongeta péicha?
Mba'épa ndahasyive, ja'e ko ijapávape: “Ojeheja reíma ndéve ne angaipa”, térãpa “Epu'ã. Ehupi nde rupa ha eguata”?
Néi, ahechaukáta peẽme che, yvypóraicha ajuva'ekue, ikatuha aipysyrõ oimeraẽvape ko yvy ári. Ha upévo he'i pe ijapávape:
—Ndéve ha'e: ‘Epu'ã. Ehupi nde rupa ha tereho nde rógape.’
Upépe, pe ijapáva opu'ã, ohupi hupa ha osẽ upégui opavave renondépe. Upévare opavave ohecha ramo, ha omomba'e guasu Tupãme he'ívo: —Peichagua mba'e ndajahecháiva araka'eve.
Upéi Jesús oho jey yguasu rembe'ýpe. Opavave oñemboja hese ha ha'e oporombo'e.
Ohasávo, ohecha Alfeo ra'y Levípe, oguapýva hína viru oñemono'õhápe Roma peguarã. Jesús he'i chupe: —Eju che moirũ. Leví opu'ã ha oho hendive.
Jesús okaru hína Leví rógape, ha heta umi viru omono'õva Roma peguarã. Ha ambue herakuã vaíva oguapy avei mesápe Jesús ha hemimbo'ekuéra ndive. Heta niko umi oikóva hapykuéri.
Mbovymi Moisés rembiapoukapy mbo'eha Fariséova, ohechávo Jesús okaruha umíva ndive, oporandu hemimbo'ekuérape: —Mba'éicha rupi piko pene mbo'ehára oguapy okaru viru mbyatyha ha iñangaipáva ndive?
Jesús ohendu upéva ha he'i chupekuéra: —Hesãiva noikotevẽi pohãnohárare, hasývante. Che ndajúi ahenóivo heko jojávape, hembiapo vaívapente.
Peteĩ jey, Juan Bautista remimbo'ekuéra ha fariséokuéra ohasa jave ára ho'u'ỹre mba'eve, ojeho Jesús rendápe ha oporandu chupe hikuái: —Juan Bautista ha fariséo remimbo'ekuéra niko ohasa jepi ára ho'u'ỹre mba'eve. Mba'ére piko ne remimbo'ekuéra ndaupéichai?
Jesús he'i chupekuéra: —Peẽ piko peimo'ã peteĩ omenda ramóva irũnguéra oñembyasytaha ha'e oĩ aja hendivekuéra imendahápe? Nahániri, ndaikatúi ho'u'ỹvo mba'eve.
Ágãnte oguahẽne ára ipore'ỹvo ha'e, ha upépe katu ohasáne ho'u'ỹre mba'eve.
Avave niko nombovyvýi ao pehẽngue pyahu ao tujáre. Pe ipyahúva oñyñýine ha omondoro jeýne pe itujáva, ha upekuévo omondoro tuichave.
Kaguy pyahu niko noñembohyrúi kaguy ryru tujápe. Péicha ojejapórõ umi kaguy ryru osoróne ha oñehundíta pe kaguy ha umi hyru. Upévare, kaguy oñembohyruva'erã kaguy ryru pyahúpe.
Umiha árape, Jesús ohasa ohóvo kokue rupi peteĩ pytu'uha árape. Ha hemimbo'ekuéra oñepyrũ oipo'o trígo ha ho'u.
Umi fariséo he'i chupe: —Ema'ẽmi, ne remimbo'ekuéra niko ojapo, ojejapo'ỹ arã pytu'uha árape ave.
Ha'e katu he'i chupekuéra: —Ndapeikuaái nga'u piko mba'épa Ñandejára Ñe'ẽme he'i, David ojapóvo iñembyahýi ramo guare, iñirũnguéra ndive?
Oike hikuái Tupaópe, Abiatar pa'i guasúrõ guare, ha ho'u umi mbujape Tupãme oñemboykeva'ekue ha pa'ínteva ikatúva ho'u, ha ome'ẽ avei iñirũnguérape.
He'i avei chupekuéra: —Pytu'uha árako ojejapova'ekue yvypórape guarã, ndaha'éi yvypóra pytu'uha árape guarã.
Upévare che, yvypóraicha ajuva'ekue, areko che pópe ha'évo mba'e-mba'épa ikatu ojejapo pytu'uha árape.
Jesús oike jey umi judío tupaópe, ha upépe oĩ peteĩ kuimba'e ipo ypíva.
Ha oma'ẽ hikuái Jesús rehe, jahecha omonguerápa chupe pytu'uha árape, ha ndoguerekóipa upéicha omoĩ vai haguã chupe.
Upérõ Jesús he'i pe kuimba'e ipo ypívape. —Epu'ã ha eñemoĩ pe mbytépe.
Upéi oporandu umi ambuépe: —Mba'e-mba'épa ikatu jajapo pytu'uha árape: ivaívapa, térãpa iporãva? Japoromonguera térãpa japorohundi? Ha'ekuéra katu okirirĩ.
Upérõ Jesús oma'ẽ pochy umi ijerére guáre, ha oguerombyasývo ipy'a hatãnguéra. He'i upe kuimba'épe: —Eipyso nde po. Pe kuimba'e oipyso ipo ha okuera.
Upéi, umi fariséo osẽ oho. Oñepyrũ oñomongeta Herodes reheguakuéra ndive mba'éichapa ikatúta ojuka Jesúspe.
Jesús ha hemimbo'ekuéra heta Galileagua ndive oho yguasu rembe'ýpe.
Oikuaávo umi mba'e ojapóva, oho hendápe heta Judeagua, Jerusalén, Idumea, Jordángui kuarahy resẽvo, Tiro ha Sidón pegua.
Upévare Jesús he'i hemimbo'ekuérape ogueru haguã chupe peteĩ várko, ani haguã upe aty guasu ojopypa chupe.
Omonguera haguére hetápe, umi hasýva ojeitypa hi'ári opoko haguã hese.
Ha umi mba'epochy ohechávo chupe oñesũ henondépe ha osapukái: —Nde hína Tupã ra'y!
Jesús he'i chupekuéra ani haguã imandu'a hese avave renondépe.
Upéi Jesús ojupi peteĩ yvytýpe ha ohenói umi ohenoiseva'ekuépe. Oñembyaty rire,
oiporavo 12 ijapytéguikuéra, omoirũ haguã chupe ha omondo haguã omyerakuãvo iñe'ẽ. Ko'ãvape ombohéra apóstol,
ha ome'ẽ chupekuéra pokatu omosẽ haguã umi Añáme.
Ko'ãva hína umi 12 ha'e oiporavova'ekue: Simón, ha'e ombohérava'ekue Pedro,
Zebedeo ra'ykuéra Santiago ha ityvýra Juan, umívape ha'e ombohéra Boanerges,
Andrés, Felipe, Bartolomé. Mateo, Tomás ha Alfeo ra'y Santiago, Tadeo, Simón hetã rayhúva,
ha Judas Iscariote, pe upéi omoñuhãva'ekue Jesúspe.
Upéi oike Jesús peteĩ ógape, ha upépe oñembyaty jey hetaeterei, ha chuguikuéra ndaikatuvéi okaru Jesús ha hemimbo'ekuéra.
Oikuaávo upéva Jesús rogaguakuéra, oho ogueraha haguã chupe he'ígui hese itarovaha.
Moisés rembiapoukapy mbo'ehakuéra oguahẽva'ekue Jerusaléngui he'i avei hese: “Beelzebú, Añanguéra ruvicha voi niko hína pe ohejáva chupe omosẽ umi mba'epochykuérape”
Jesús ohenói ha he'i chupekuéra ñe'ẽ mbojojápe: “Mba'éicha piko ikatúta Aña voi omosẽ Añáme?
Peteĩ tetã oñemboja'opa ramo ha maymáva opu'ã oñoakãre, ndaikatúi upe tetã oiko arévo.
Ha peteĩ óga pegua opu'ãmba ramo ojuehe oñehundi avei.
Péicha avei, Sataná voi opu'ãrõ ijehe ndaikatumo'ãi oiko arévo ha oikopáta hese.
Avave ndoikemo'ãi peteĩ kuimba'e imbaretéva rógape omonda haguã chupe, ndoipokuái ha ndoipykuái raẽirõ. Péicha ojapo ramo mante ikatúne omonda chugui.
Añetehápe ha'e peẽme, Tupã oheja reitaha opavavépe opaichagua angaipa, ha oñe'ẽ vai haguére hese jepe.
Espíritu Santo rehe ojahéivape katu ndojeheja rei chéne, opytáne hi'ári opa árape guarã.”
Ko'ã mba'e Jesús he'i, ha'ekuéra he'i haguére hese oguerekoha mba'epochy.
Upe aja oguahẽ Jesús sy ha ityvýrakuéra. Opyta okápe ha ohenoika chupe.
Umi oguapýva Jesús ykére he'i chupe: —Nde sy, nde ryvykuéra ha umi ne reindy na pe okápe hína, nde reka.
Jesús katu he'i: —Mávaiko che sy ha máva che ryvy?
Upéi oma'ẽvo umi ijerére oguapývare he'i: —Ko'ãva hína che sy. Ko'ãva che ryvy.
Ha oimeraẽ ojapóva che Ru rembipota, upéva hína che ryvy, che reindy ha che sy.
Jesús oñepyrũ oporombo'e jey yguasu rembe'ýpe. Ha hetágui umi oñembyatýva Jesús jerére, ojupi ha'e ha oguapy peteĩ kanóape, ha opavave opyta pe y rembe'ýpe.
Upe guive ha'e oñe'ẽ chupekuéra heta mba'ére, ha oiporu ñe'ẽ mbojoja omyesakã haguã chupekuéra pe he'iséva. Oporombo'évo, he'i chupekuéra:
“Pehendu kóva: ‘Oĩva'ekue peteĩ osẽva oñemitỹ haguã.
Ha omosarambívo pe oñotỹséva ra'ỹi, oĩ ho'áva umi tape ojeguataha rupi ha ou guyrakuéra ha ho'upa.
Oĩ avei ho'áva itatýpe, yvy ipokãháme. Umíva voi heñói, ipererĩgui pe yvy.
Kuarahy ojopévo katu ohapypa, ha ndahapo pypukúigui ipirupa.
Oĩ avei ho'áva ñuatĩndýpe, ha umi ñana okakuaávo ojaho'ipa ha ojuka.
Oĩ katu avei ho'áva yvy iporãháme ha upépe hi'a heta. Oĩ hi'áva 30, oĩ hi'áva 60, ha oĩ hi'áva 100.’”
Upéi he'i Jesús: “Ohendúvake tojapysaka porã.”
Upéi, Jesús opytávo ha'eño, umi oĩva ijypýpe umi 12 apóstol ndive, oporandu mba'épa he'ise upe ñe'ẽ mbojoja.
He'i chupekuéra: “Tupã niko oikuaauka peẽmente umi mba'e ñemimby Tupã sãmbyhy rehegua. Umi okápe oĩvape katu ojekuaauka ñe'ẽ mbojoja rupi,
oma'ẽ-ma'ẽve ramo jepe ani haguã ohecha, ha ohendu-henduve ramo jepe ani haguã oikuaa, ani ágã ojevy Tupã gotyo ha ha'e oheja rei chupekuéra iñangaipa.”
He'i chupekuéra: “Nahesakãi piko peẽme ko mbojoja? Aipórõ piko mba'éicha hesakãta peẽme umi ambue?
Pe oñemitỹva hína pe omyerakuãva upe ñe'ẽ.
Oĩ ojoguáva pe mba'e ra'ỹi ho'ava'ekue tapépe: ohendu upe ñe'ẽ ha ou Sataná ha oipe'a pe ñe'ẽ ipy'apýpe oñeñotỹva'ekue.
Oĩ ojoguáva upe ho'ava'ekue itatýpe: ohendu umi Ñandejára Ñe'ẽ ha vy'apópe ogueroguahẽ,
ha ndahapo pypukúigui ndopyta hatãi ipypekuéra. Upévare, oiko asy térã ojejopy vai ramo oguerovia haguére pe ñe'ẽ, pya'e ojei chugui.
Umi ojoguáva mba'e ra'ỹi oñeñotỹva ñuatĩndýpe, umíva hína umi ohendúva pe ñe'ẽ.
Ha'ekuéra katu ojepy'apy umi mba'e yvy arigua rehénte voi, ha mba'eta rerekose ombotavyete chupekuéra. Ko'ã mba'e ojaho'i ha ojuka pe ñe'ẽ, ha upévagui ndaikatúi hi'a.
Umi oñeñotỹva yvy porãme katu ojogua umi ohendúva pe ñe'ẽ, ha oikuaa porãva mba'épa he'ise. Upéi hi'a porã, oĩ hi'áva 30, oĩ hi'áva, 60 ha oĩ hi'áva 100 peteĩgui.”
He'i avei chupekuéra: “Ojegueru nga'u piko peteĩ mba'e rendy oñemoĩ haguã mbayru guýpe térã tupa guýpe? Nahániri, peteĩ mba'e rendy oñemoĩ yvate oporohesape haguã.
Upéicha avei ndaipóri okañýva ojehecha'ỹva'erã ha oñemíva ojekuaa'ỹva'erã.
Ijapysáva tohendu.”
He'i avei chupekuéra: “Pehendúke ko ha'éva: Peẽ pejapoháicha pende rapicháre, Tupã ojapóta pende rehe ha ombojo'avéne.
Upe oguerekóvape oñeme'ẽvéta, pe oguereko'ỹvagui katu upe michĩmi oguerekóva jepe oipe'áta.”
Jesús he'i avei: “Tupã sãmbyhy ojehu, ojehuháicha kuimba'e oñemitỹva'ekuépe.
Ha'e okérõ térã ipáype, pyhare térã arakue, pe mba'e ra'ỹi heñói ha okakuaa, ha'e oikuaa'ỹre mba'éichapa.
Pe yvýgui niko ijehegui voi heñói raẽ upéi hakã ha upéi hi'a.
Ha umíva hi'ajúvo ombyaty, oguahẽmagui mono'õha ára.”
He'i avei Jesús: Mba'épepa ojogua Tupã sãmbyhy? Mba'épepa ñambojojáta?
Ojogua ku mostása ra'ỹime oñeñotỹva. Mostása ra'ỹigui michĩvéva niko ndaipóri.
Oñeñotỹvo katu okakuaave opa mba'e kokuépe opu'ãvagui, ha guyrakuéra jepe ou ojaitypo umi hakãre.
Upéicha Jesús omombe'úva chupekuéra pe ñe'ẽ heta mbojoja ko'ãichagua rupi, ikatu haguã oike iñakãmenguéra.
Ha mba'eve nde'íri chupekuéra mbojoja oiporu'ỹre. Hemimbo'ekuérape katu omyesakã opa mba'e upe rire.
Ka'arúma ramo upe árape, Jesús he'i hemimbo'ekuérape: —Jahasa yguasu mboypýri.
Ha omondo rire opavavépe, hemimbo'ekuéra ogueraha Jesúspe upe kanóa oĩháme. Oĩ ave ambue kanóakuéra omoirũva chupekuéra.
Ha peichaháguinte oñepyrũ oipeju yvytu ne ratãva, ha pe y pochy ho'a pe kanóa ári ha omyenyhẽ ýgui.
Jesús katu oke hína upe kanóa ruguáipe, peteĩ akãngyta ári. Omombáy ha he'i chupe hikuái: —Mbo'ehára, nderehecha kuaái piko ja'yguyha?
Jesús opu'ã, oja'o pe yvytúpe ha he'i pe yguasúpe: —Ekirirĩ! Epyta emyi'ỹre! Ha opi pe yvytu ha oguapy pe y.
Upéi Jesús he'i hemimbo'ekuérape: —Mba'ére piko peñemondýi? Ne'ĩra gueteri piko pejerovia?
Hemimbo'ekuéra katu okyhyjeterei ha oporandu joa ojupe: —Máva piko kóva, yvytu ha yguasu jepe iñe'ẽ rendúva chupe?
Oguahẽ hikuái yguasu mboypýri, yvy hérava Gerásape.
Jesús oguejývo kanóagui, oñemboja hendápe peteĩ kuimba'e oguerekóva mba'epochy. Ko kuimba'e osẽ ra'e umi tyvy pa'ũgui,
oikógui upe rupi. Ndaipóri ikatúva omosã chupe, ita sãme jepe.
Heta jeýma ojepokua ha ojepykuapa, ha katuetei omondohopáva umíva, avave ikatu'ỹre ipu'aka hese.
Ára ha pyharépe oiko umi yvyty ha tyvy pa'ũ rupi, osapukáivo ha oñenupãvo itápe.
Ha ohechávo Jesúspe mombyry guive, oñani ha oñesũvo henondépe,
he'i chupe osapukaihápe: —Aníke rejapo che rehe mba'eve Jesús, Tupã Yvatetegua Ra'y. Tupãre ajerure ndéve, ani haguã che mbohasa asy!
He'i upéicha, he'i haguére chupe Jesús: —Mba'epochy, esẽ pe kuimba'égui!
Jesús he'i chupe: —Mba'éicha nde réra. Ha'e he'i: —Legión che réra, ore retágui ore.
Ha ojerure Jesúspe ani haguã omosẽ chupekuéra upéva upe yvýgui.
Namombyrýi upégui heta oĩ kure okarúva hína pe yvytýre.
Umi mba'epochy ojerure chupe: —Ore mondóna umi kurépe, ha eheja oréve toroike ipypekuéra.
Jesús oheja chupekuéra oike. Ha umi mba'e pochy osẽ pe kuimba'égui ha oike umi kurépe. Umi kure ohupytýva 2.000 rupi, ha hetakue umi kure oho ojepoi ýpe, ha upépe omanomba.
Umi kure rerekua pya'e oho ha omombe'u opa mba'e pe távape ha umi okaháre. Opavave oho ohechávo upe ojehuva'ekue.
Ha oguahẽvo Jesús rendápe, ohecha hikuái upe oguerekova'ekue ipype mba'epochyeta oguapy, oñemonde porã ha iñakã porã. Opavave oñemondýi.
Ha umi ohechava'ekue mba'épa ojehu pe mba'e pochy oguerekova'ekuépe ha umi kurépe, omombe'u umi ambuépe.
Ha ojerure asy hikuái Jesúspe oho haguã upégui.
Jesús ojevývo kanóa oĩhápe, upe oguerekova'ekue mba'e pochy ojerure chupe oheja haguã oho hendive.
Jesús katu ndohejái ha he'i chupe: —Tereho uvei nde rógape ha emombe'u nde rogaguakuérape opa mba'e ojapova'ekue nde rehe Ñandejára, ha mba'éichapa nde poriahurereko.
Pe kuimba'e oho ha omombe'u Decápolis távakuéra rupi upe Jesús ojapova'ekue hese. Ha opavave ohecha ramo.
Jesús oguahẽ jeývo kanóape yguasu mboypýrigui, hetaeterei oĩ ijatýva hese, ha ha'e opyta yguasu rembe'ýpe.
Upévo, oguahẽ Jairo. Ha'e niko umi judíokuéra tupao pegua ruvicha hína. Ha ohechávo Jesúspe oñesũ henondépe,
ha ojerure asy chupe he'ívo: —Che rajy niko omano potaite. Ejúna emoĩ nde po hi'ári okuera ha oikove haguã.
Jesús oho hendive, ha heta omoirũva chupekuéra ha ojopypáva chupe.
Umíva apytépe oĩ peteĩ kuña hasýva ojapóma 12 áño ha huguy mantéva.
Heta ohasa asyva'ekue ha oiporupa opa oguerekóva okueraségui, ha ndaipóri pohãnohára ikatúva omonguera chupe.
Ohendúvo pe Jesús rehe oje'éva, ko kuña oñemopa'ũ opavave apyte rupi, oñemboja hese hapykue guio ha opoko ijaóre.
Pe kuña niko he'i ipy'apýpe: “Ijao rehénte jepe apokórõ, akueráta.”
Upe vove huguy syry opyta, ha oñandu hetépe okuera hague imba'asýgui.
Jesús oñandu osẽ hague chugui pokatu, oñembojere oma'ẽ opavavére ha oporandu: —Mávapa opoko ra'e che aóre?
Hemimbo'ekuéra he'i chupe: —Rehecháma niko opavave nde jopyha opa guio, ha piko reporandu mávapa opoko nde rehe?
Jesús katu akóinte oma'ẽ ijerekuévo, ohecha haguã mávapa opoko hese.
Upérõ pe kuña oryrýihápe kyhyjégui, ha oikuaa porãgui upe ojehuva'ekue, oñesũ henondépe ha omombe'upa chupe.
Jesús he'i chupe: —Che rajy, che rehe rejerovia haguére rekuera. Tereho katu rejepy'apy'ỹre. Rekueráma ne mba'asýgui.
Jesús oñe'ẽ jave gueteri hína, oguahẽ peteĩ tembijokuái ha he'i Jáirope: —Nde rajy omanóma. Maerã piko remyangekoivéta Mbo'ehárape?
Jesús katu ojepy'apy'ỹre pe oje'évare, he'i pe judíokuéra tupao pegua mburuvichápe: —Ani rekyhyje. Ejerovia che rehe.
Ha ndohejái avave omoirũ chupe, Pedro, Santiago ha ityvýra Juánpe añónte.
Oguahẽvo Jairo rógape ha ohechávo pe ayvu, tasẽ ha sapukái oikóva,
oike ha he'i chupekuéra: —Mba'ére piko pende ayvu ha pene rasẽ upéicha? Ko mitãkuña niko nomanói, okénte hína.
Ha opukapa hese hikuái. Ha'e katu omosẽ opavavépe, ha oike itúva, isy ha umi imoirũhára ndive upe mitãkuña oĩháme.
Ipojái ipóre ha he'i chupe: —Talitá cum (he'iséva: “Mitãkuña, ndéve ha'e, epu'ã.”)
Upe vove pe mitãkuña, oguerekóva 12 áño, opu'ã ha oñemoĩ oguata. Ha opavave ijurujái opytávo.
Jesús katu he'i chupekuéra ani haguã omombe'u avavetépe, ha he'i oñemongaru haguã upe mitã kuñáme.
Jesús oho upégui oikove ypy haguépe, ha hemimbo'ekuéra oho hendive.
Oguahẽvo pytu'uha ára oñepyrũ oporombo'e judíokuéra tupaópe. Ha heta ohendúva Jesúspe, ijurujái ha oporandu ojupe: —Moõgui piko oikuaa kóva hetaite mba'e? Moõgui piko oguenohẽ imba'e kuaa ha umi mba'e rechapyrã ojapóva?
Ndaha'éi piko kóva ku karpintéro, María memby, ha ityvýrakuéra Santiago, José, Judas ha Simón? Ha heindykuéra nga'u piko ndoikói ñande apytépe? Ha ndojeroviái hese hikuái.
Jesús katu he'i chupekuéra: —Opa rupi niko maranduhárakuérape oñembojerovia, hógape ha hogagua apytépe, ha oikove ypy haguépe katu nahániri.
Ndaikatúi ojapo upépe mba'eve hechapyrãva, mbovymi hasývarente omoĩ ipo ha omonguera.
Ha ohecha ramó ndojeroviaiha hese hikuái. Jesús ohóva umi táva aguĩha rupi oporombo'évo.
Ohenói umi 12 hemimbo'épe ha oñepyrũ omondo chupekuéra mokõi-mokõi, ha ome'ẽ chupekuéra pokatu ipu'aka haguã mba'epochýre.
He'i chupekuéra ani haguã ogueraha mba'eve tapére guarã, yvyra ipo peguánte. Ndogueraháiva'erã ijaviorã térã viru.
Ikatu omonde sapatupe, ijao jopyrurã katu ani ogueraha.
He'i chupekuéra: —Upe óga peike haguépe peiko haguã, pesẽtaha árape peve peikóta.
Ha napenemoguahẽséi ramo térã napenerenduséi ramo katu, pesẽ pe óga térã pe távagui, ha peityvyro pende pýgui pe yvytĩmbo oikuaa haguã upéva maranduha Tupã oinupãtaha chupekuéra.
Upérõ osẽ hikuái hemimbo'ekuéra he'i haguã opavavépe ojevy haguã Tupã gotyo.
Omosẽ avei heta mba'epochy, ha omonguera heta hasývape omonávo hesekuéra ñandyry.
Mburuvicha guasu Herodes ohendu pe oje'éva Jesús rehe, herakuãmava opa rupi. Oĩ he'íva: “Juan Bautista niko opu'ã jeýma omanóva apytégui, ha upévare ipokatu ojapo haguã hechapyrãva.”
Oĩ he'íva: “Maranduhára Elías hína upéva.” Ha ambueve he'i: “Peteĩ umi maranduhára yma guaréva hína.”
Ohendúvo ko'ã mba'e, Herodes he'i: —Upéva hína Juan. Che añakã'oukava'ekue chupe ha ko'ágã oikove jeýva.
Herodes niko, Herodías rehehápe, ojopykava'ekue Juánpe yvyrakuápe ha ombotyka chupe koty ypytũme. Herodías, Herodes ryvy Filipo rembirekoreva'ekue, ha Herodes omenda hese.
Ha Juan he'iva'ekue Heródespe: “Ndaikatúi remendávo nde ryvy rembirekorére.”
Upévare Herodías ndaija'éi Juan rehe, ojukase chupe ha ndaikatúi,
Herodes niko okyhyje chugui oikuaágui ha'eha kuimba'e marangatu, ha omo'ã chupe. Ohendu ramo chupe opyta jepi oikuaa'ỹre mba'épa ojapóta. Upéicharõ jepe Herodes ohenduse Juánpe.
Herodías katu ohecha oguahẽha peteĩ ára ou porãtava chupe. Herodes ojapo karu guasu hi'ára mbotýre, mburuvichakuéra ha poguasukuéra Galiléa guápe guarã.
Herodías memby oike ha ojeroky pe karu guasuhápe. Herodes oguerohoryeterei pe ijeroky ha opavave upépe oĩva rovake, he'i pe kuñataĩme: —Ejerure chéve reipotáva ha ame'ẽta ndéve.
Ha ome'ẽ jey-jey chupe iñe'ẽ, he'ívo ome'ẽtaha chupe oimeraẽ mba'e, taha'e hetã mbytere jepe.
Ha'e osẽ ha oporandu isýpe: —Mba'épa ajeruréta? He'i chupe: —Ejerure chupe Juan Bautista akãngue.
Pe kuñataĩ oike pya'e oĩháme mburuvicha guasu ha he'i chupe: —Aipota reme'ẽ chéve ko'agãite voi peteĩ ña'ẽmbépe Juan Bautista akãngue.
Upéva tuicha oguapy mburuvicha guasúre. Ha ome'ẽ haguére iñe'ẽ opavave rovake ndaikatúi opyrũvo hese. Upévare ojapo mante pe mitãkuña ojeruréva chupe.
Ha pya'ete omondo peteĩ ñorãirõhára ogueru haguã chupe Juan akãngue. Upéva oho koty ypytũme, oñakã'o Juánpe,
ha ogueraha iñakãngue peteĩ ña'ẽmbépe. Ome'ẽ upe kuñataĩme ha ha'e ome'ẽ isýpe.
Juan remimbo'ekuéra oikuaávo, ogueraha hetekue ha oñotỹ.
Upe rire Jesús remimbo'ekuéra oñembyaty Jesús ndive ha omombe'u chupe opa mba'e ojapo ha ombo'eva'ekue.
Jesús he'i chupekuéra: —Jaha japytu'umi ñane año peteĩ ojeiko'ỹháme. Hetaetereígui umi ou ha ohóva niko ndaijái chupekuéra okarúvonte jepe.
Upéicha Jesús ha ijapóstolkuéra oho kanóape peteĩ ha'eñoháme.
Heta oĩ ohecháva ha oikuaa ha'e kueraha. Upérõ opa táva guio ojeho upe gotyo ha oguahẽ hikuái ha'ekuéra mboyve.
Oguejývo Jesús pe kanóagui, ha ohechávo hetaha umi ijatýva, oiporiahurereko chupekuéra, oĩgui ovecha herekua'ỹvaicha. Ha oñepyrũ ombo'e chupekuéra heta mba'ére.
Ka'aru pytũma ramo hemimbo'ekuéra ou hendápe, ha he'i chupe: —Ka'aruetéma niko, ha ko'arupi ndaipóri avave oikóva.
Emondómana opavavépe toho umi táva rupi, tojogua hembi'urã.
Jesús katu he'i chupekuéra: —Peẽ voi pemongaru chupekuéra. Ha'ekuéra katu he'i chupe: —Reipota piko roho rojogua 200 pláta pehẽngue repy mbuja, romongaru haguã chupekuéra?
Jesús he'i: —Mboy mbuja piko pereko? Tapeho pehecha. Oikuaa vove he'i chupe: —5 mbuja ha mokõi pira.
Ha omboguapy opavavépe aty-atýpe, kapi'ipépe.
Ha oguapy hikuái peteĩ atýpe 100 ha ambuépe 50.
Upéi katu ojapyhy ipópe umi 5 mbuja ha mokõi pira ha oma'ẽvo yvága gotyo ohovasa. Upéi oipehe'ã umi mbuja ha ome'ẽ ohóvo hemimbo'ekuérape, ha ha'ekuéra ome'ẽ opavavépe. Oipehe'ã avei umi pira opavavépe.
Opavave ho'u hyguãtã meve.
Ombyaty hikuái umi mbuja ha pira pehẽngue hembývagui, ha omyenyhẽ 12 ajaka.
Umi ho'uva'ekue pe mbuja niko hína 5.000 kuimba'e rupi.
Upéi, Jesús he'i hemimbo'ekuérape ojupi haguã peteĩ kanóape ha ohasa haguã henonderã y mboypýri, Betsaida gotyo. Upe aja ha'e he'íta opavavépe oho haguã hógape.
Omondopa rire opavavépe hógape, Jesús ojupi peteĩ yvytýpe oñembo'e haguã.
Pyhare oguahẽvo, pe kanóa ohupytýma pe y mbyte rupi.
Pe y pochy katu oñenupã pe kanóa tĩre, ohuguãitĩgui ohóvo hikuái yvytu, ha ohecha umi kanóa pegua oho mbegueha, yvytu ojokógui chupekuéra. Ko'ẽ mbotávo, Jesús oñemboja hendápekuéra oguatahápe pe y apére. Ha oñemotenondese hesekuéra.
Hemimbo'ekuéra ohechávo oguataha pe y apére, oimo'ã hikuái póra, ha osapukái,
opavave ohechágui chupe ha oñemondýi. Jesús katu pya'e oñe'ẽ chupekuéra he'ívo: —Chénteko, ani pekyhyje!
Ojupi kanóape ha opi pe yvytu, ha ha'ekuéra ijurujái opytávo,
ndoikéigui iñakãmenguéra pe mba'e rechapyrã mbujakuéra rehegua, pe iñe'ãnguéra niko iñypytũ.
Ohasa hikuái pe y mboypýri ha oguahẽ Genesaret yvýpe ha upépe ojokua ikanóa y rembe'ýpe.
Oguejývo hikuái pe kanóagui ha umi upepegua oikuaávo Jesús hague pe oguahẽva, omomaranduka ijerekuévo, ha ogueru hikuái hendápe opa umi hasýva.
Oho hikuái opa rupi ha ojegueru Jesús rendápe umi hasýva hupa reheve.
Ha mamo ha'e oikehápe, taha'e táva, taha'e óga térã ñu rupi, omoĩ hikuái umi hasývape tapépe, ha ojerure chupe hikuái opokomínte haguã ijao rembe'yrénte jepe. Ha opokóva guive hese, okuera.
Oñemboja Jesús rendápe umi fariséo ha Moisés rembiapoukapy mbo'eha ouva'ekue Jerusaléngui.
Ko'ãva, ohechávo oĩha Jesús remimbo'ekuérava okarúva po potĩ'ỹ reheve, he'ise ojepohei'ỹre, oñe'ẽ vai hesekuéra.
(Fariséokuéra ha judíokuérava niko, ojapóvo ijypykuéra ñe'ẽ, ndokarúiva ojepohéi porã'ỹre.
Ha ojevývo ñemuhágui, ndokarúi ojapo'ỹre umi mba'e ñemopotĩ rehegua. Ha oguereko avei heta ijapopyrã: ojejohéiva'erã mbayru ojey'uha, y ryru, tembiporu mba'e veraguigua, tupa ha mba'e).
Upévare fariséo ha Moisés rembiapoukapy mbo'eha oporandu chupe: —Mba'ére piko umi ne remimbo'e ndojapói hekópe umi mba'e ñande ypykue ñande reko mbo'eva'ekue, ha okaru ipo potĩ'ỹre?
Jesús he'i chupekuéra: —He'i porãva'ekue maranduhára Isaías umi peẽichagua hova mokõivare, ohai ramo guare: “Ko'ãva ijurúpente che momba'e, ipy'apy katu mombyry oĩ che hegui.
Reíko che momba'e guasu hikuái, ombo'égui che rembiapoukapýrõ mba'e ha'ekuérante omoĩva ojejapo haguã.”
Peẽ niko pemboyke Tupã rembiapoukapy pejapo haguã yvypóra ñe'ẽ.
He'i avei chupekuéra: —Peẽ pejepokuaaháichante pejapo, ha ndapejapói hekópe Tupã rembiapoukapy.
Moisés niko he'iva'ekue: “Emomba'e nde ru ha nde sýpe” ha “Pe ojahéiva itúva térã isýre, tojejuka”.
Peẽ katu peje oimeraẽva ikatuha he'i itúva térã isýpe: ‘Ndaikatúimo'ãi roipytyvõ, opa mba'e arekóva niko korván’ (he'iséva: “oñemboykéva Tupãme”),
ha péicha he'i haguérente, ikatúma noipytyvõvéi isy ha itúva.
Ha péicha, peẽ pemboyke Tupã rembiapoukapy pejapo haguã peẽ pejepokuaaháichante. Ha hetave peichaguáva pejapo.
Upéi Jesús ohenói opavavépe ha he'i: —Pe che rendúke opavave, peikuaa haguã.
Mba'eve oka guio oikéva ndaikatúi ñane mongy'ávo. Pe ñande py'apýgui osẽvante pe ñane mongy'áva.
Peẽ pende apysáva, pehendu.
Jesús oheja rire chupekuéra ha oike hógape, hemimbo'ekuéra oporandu chupe ko ombo'eva'ekuére,
Ha'e he'i chupekuéra: Ndapeikuaái nga'u piko mba'eve oikéva ñande juru rupi ndaikatuiha ñane mongy'ávo?
Ndoikéi niko ñande py'apýpe, ñande ryépente, upéi osẽ jey haguã ñande retégui. Upéicha he'ívo he'ise opaichagua tembi'u ipotĩha
He'i avei: —Pe osẽva ñande hegui, upéva hína pe ñane mongy'áva.
Ñande py'apýgui niko osẽ mba'e ivaíva, jejuka,
ñemyakãratĩ, teko vai, monda, japu, ha ñe'ẽ rei ñande rapicháre.
Opa ko'ã mba'e vai osẽ ñande py'apýgui ha ñane mongy'a.
Upégui Jesús oho Tiro retã gotyo. Oike peteĩ ógape, oipota'ỹre avave oikuaa, ha ndaikatúi okañy.
Pya'e oikuaa chugui peteĩ mitãkuña mba'epochy oguerekóva sy, upéva oho oñesũ Jesús renondépe.
Upe kuña, Sirofeniciagua, ndaha'éi Israelgua, ha ojerure asy Jesúspe omosẽ haguã mba'epochy imemby kuñágui.
Jesús katu he'i chupe: —Eheja tokaru raẽ ta'ýrakuéra. Naiporãi niko mitã jurúgui jaipe'a tembi'u ha ñame'ẽ jaguápe.
Ha'e he'i chupe: —Upéichako nde karai. Opáichavo, jaguánte avei ho'úva umi tembi'u rembyre mitãnguéra oitýva meságui.
Jesús he'i chupe: —Reñe'ẽ haguére péicha, tereho rejepy'apy'ỹre. Pe mba'epochy osẽma ne memby kuñágui.
Pe kuña oguahẽvo hógape, ojuhu imemby kuña hupápe: pe mba'epochy osẽ ra'e chugui.
Jesús osẽ jey Tiro retãgui ha ohasávo Sidón rupi oguahẽ Galiléa yguasúpe, Decápolis mbytépe.
Upépe ojereraha hendápe peteĩ ohendu'ỹva ha iñe'ẽ pa'ãvape ha ojerure hikuái chupe omoĩ haguã ipo hese.
Jesús ogueraha chupe peteĩ ha'eñoháme, omoinge ikuã ijapysápe ha omoĩ hendy ikũre.
Upéi oma'ẽvo yvágare hi'ãho ha he'i pe kuimba'épe: “Efata” (he'iséva: “Ejepe'a!”)
Upe vove upe ohendu'ỹva apysa ojepe'a, ojera ikũ ha oñe'ẽ porã.
Jesús he'i chupekuéra ani haguã he'i avavépe. Ha he'ivérõ jepe, ko'ýte omombe'u hikuái.
Ohecha ramoetereígui he'i joa: “Opa mba'e ojapo porã: Ohendu'ỹvape omohendu jey ha iñe'ẽngúvape omoñe'ẽ!”
Peteĩ ára ijaty jey hetaeterei ha ndaipóri hi'upyrã, Jesús ohenói hemimbo'ekuérape ha he'i chupekuéra:
—Aiporiahurereko niko ko'ãvape. Ojapóma niko mbohapy ára oĩha ko'ápe che ndive, ha ndoguerekói véima mba'eve ho'uva'erã.
Amondo ramo hógape ñembyahýireve, tapére ipy'a mano mba'éne. Oĩ niko mombyrýgui oúva.
Hemimbo'ekuéra he'i chupe: —Máva piko ojuhúta tembi'u omongaru haguã opavavépe? Ko'a rupi niko ndaipóri avave oikóva.
Jesús oporandu chupekuéra: —Mboy mbuja piko pereko? —7, —he'i hikuái.
Upépe Jesús omboguapy yvýpe opavavépe. Ha ojapyhy ipópe umi 7 mbuja ha umi pira, ha oñembo'e Tupãme ohovasa haguã. Upéi oipehe'ã umi mbuja ha ome'ẽ hemimbo'ekuérape, ha ha'ekuéra ome'ẽ opavavépe.
Oguereko avei hikuái mbovymi pira mimi ha umívare avei oñembo'e Tupãme ohovasa haguã, ha he'i oñemboja'o haguã.
Ha okaru hikuái hyguãtã meve. Ha umi hembývagui ombyaty 7 ajaka renyhẽ.
Umi okarúva niko amo 4.000 rupi. Upéi Jesús omondo opavavépe hógape.
Ha'e katu ojupi kanóape hemimbo'ekuéra ndive, ha oho Dalmanuta gotyo.
Oguahẽ fariséokuéra ha oñoñe'ẽ api Jesús ndive. Ojerure chupe ojapo haguã mba'e hechapyrãva, ohecha kuaa haguã ha'ekuéra Tupã ombou hague chupe.
Jesús hi'ãho ipy'aite guive ha he'i: —Mba'ére piko ko'ã tekove ojerure ohecha haguã mba'e hechapyrãva? Añetehápe ha'e peẽme, ndojehechaukamo'ãi peẽme mba'eveichagua mba'e hechapyrãva.
Ha oheja chupekuéra, ha oike jeývo várkope, ohasa yguasu mboypýri.
Hesarái ra'e hikuái ogueraha haguã hi'upyrã, ha peteĩ mbuja añónte oguereko hikuái pe kanóape.
Jesús he'i chupekuéra: —Peñeñangarekóke umi fariséo ha Herodes rova mokõigui.
Hemimbo'ekuéra imandu'a ojupe ndoguerúi hague mbuja.
Ha Jesús oikuaa mba'épa he'i hikuái, ha upévare he'i chupekuéra: —Mba'ére piko peñe'ẽterei ndaperekoiha mbuja? Ne'ĩra pehecha kuaa ajépa. Peichaite peve piko oñemboty pene apytu'ũ?
Pende resa niko, ha piko ndapehechái? Pende apysa ha napehendúi? Napenemandu'ái nga'u piko,
amboja'o hague 5 mbuja 5.000 apytépe, ha mboy ajakápa pembyaty hembyrégui? Ha'ekuéra he'i: —12.
Na pene mandu'ái nga'u piko amboja'o hague umi 7 mbuja umi 4.000 kuimba'épe. Ha mboy ajaka piko pembyaty hembyrégui? He'i hikuái: —7.
Upérõ he'i chupekuéra: —Ndapehecha kuaái gueteri piko?
Upéi oguahẽ hikuái Betsáidape, ha ogueraha hikuái peteĩ ohecha'ỹva Jesús rendápe, ha ojerure chupe opoko haguã hese.
Jesús ipojái pe ohecha'ỹva póre ha oguenohẽ chupe táva rokápe, hendýpe omyakỹ hesa, omoĩ ipo hese ha oporandu chupe ikatúpa ohecha.
Pe ohecha'ỹva oñepyrũ ohecha ha he'i chupe: —Ahecha yvypórakuéra, ojogua yvyra hakã ha hoguéva oguatávape.
Jesús omoĩ jey ipo hesáre, ha pe kuimba'e oma'ẽ porã ha okuera opytávo. Opa mba'e ohecha porã.
Upérõ Jesús omondo hógape ha he'i chupe: —Ani reho jey pe távape.
Upéi Jesús ha hemimbo'ekuéra oho táva Cesarea Filípope. Tapére Jesús oporandu hemimbo'ekuérape: —Mavaha che piko oje'e?
Ha'ekuéra he'i chupe: —Oĩ he'íva ndeha Juan Bautista, oĩ he'íva ndeha Elías ha oĩ he'íva ndeha umi maranduhára peteĩva.
Jesús oporandu chupekuéra: —Ha peẽ piko mba'e peje, mávapa che? Pedro he'i chupe: —Nde hína upe Mesías.
Jesús katu he'i hemimbo'ekuérape ani haguã he'i hese mba'eve avavépe.
Jesús oñepyrũ ombo'e chupekuéra. He'i ha'e, yvypóraicha ouva'ekue, heta ohasa asytaha, ha ndoikuaasemo'ãiha chugui mba'eve myakãhárakuéra, pa'i ruvichakuéra ha umi Moisés rembiapoukapy mbo'eha. He'i chupekuéra ha'e ojejukataha ha oikove jeytaha mbohapy ára haguépe.
Kóva ha'e omomarandu porã chupekuéra. Upépe Pedro ogueraha chupe ha'eñoháme, ha he'i chupe anive haguã péicha oñe'ẽ.
Jesús katu oñembojere, oma'ẽ hemimbo'ekuérare ha oja'o Pédrope he'ívo chupe: —Ejei che ypýgui, Sataná! Nde niko yvypóraicha reñandu ko'ã mba'e, ndaha'éi Tupã oñandukaháicha.
Upéi Jesús ohenói hemimbo'ekuérape ha opavavépe, ha he'i: —Oime ramo che moirũséva toñembyesarái ijehegui, tohupi ikurusu ijapére, ha ta che moirũ.
Pe hekovére hakate'ỹva, omanóta. Pe omanóva che rehehápe ha che marandu porã rehehápe katu, oikovéta.
Mba'épa oguenohẽne yvypóra oguerekopárõ opaite mba'e ipópe, ha oñehundi ramo ha'e? Mba'eve!
Mba'épa ikatúne yvypóra ome'ẽ oikove jey haguã? Mba'eve!
Oimérõ che rerotĩva ha oguerotĩva che ñe'ẽ ko'ã tekove jeroviaha'ỹ ha mba'e vai apoha renondépe, che avei, yvypóraicha ajuva'ekue, atĩne hesevekuéra ajúvo che Ru mimbipa reheve ha Tupã remimbou marangatukuéra ndive.
Jesús he'i avei chupekuéra: —Añetehápe ha'e peẽme, ko'ápe oĩva apytépe oĩ nomanomo'ãiva ohecha mboyve Tupã sãmbyhy.
Upe rire, 6 ára haguépe Jesús oho peteĩ yvyty yvatépe ha ogueraha hendive Pedro, Santiago ha Juánpe. Upépe henondépekuéra, Jesús rete oñemoambue ohóvo.
Ijao overa hendy ha morotĩ asy, ndaipóri chéne avaveichagua ao joheiha yvy ári ikatuva'erã péicha omomorotĩ.
Ha ohecha hikuái Elías ha Moiséspe, oñemongetáva hína Jesús ndive.
Upépe Pedro he'i Jesúspe: —Mbo'ehára, iporãite niko ikatúre roime ko'ápe. Torojapóna peẽme pene rendaguã, peteĩ ne mba'erã, peteĩ Moiséspe guarã ha Elíaspe guarã avei.
Hemimbo'ekuéra niko oñemondýi ha Pedro ndoikuaái mba'épa he'íta.
Upévo ou peteĩ arai ha ojaho'i chupekuéra. Ha pe araígui oñehendu peteĩ ñe'ẽ he'íva: “Kóva hína che Ra'y ahayhuetéva, pehendu chupe.”
Ha oma'ẽvo ijerére ndohechavéi avavépe hendivekuéra. Jesúspe añónte.
Oguejykuévo pe yvytýgui, Jesús he'i chupekuéra ani haguã omombe'u avavépe upe ohechava'ekue, ha'e, yvypóraicha ouva'ekue, oikove jey peve omanóva apytégui.
Upévare oñongatu hikuái upéva ñemiháme, oporandu jepe ojupe mba'épa he'iséne upe jeikove jey.
Oporandu hikuái Jesúspe: —Mba'ére piko umi Moisés rembiapoukapy mbo'eha he'i Elías ou raẽva'erãha?
Ha'e he'i chupekuéra: —Añete niko Elías raẽ ouva'erãha, ha ha'e omoĩmba porãva'erã opaite mba'e hekópe. Ha mba'ére piko he'i Ñandejára ñe'ẽ pe yvypóraicha ouva'ekue ohasa asyva'erã ha ojeapo'iva'erãha?
Ha che ha'e peẽme Elías oúma hague ha ha'ekuéra ojapo hague hese ojaposéva, he'iháicha Ñandejára ñe'ẽ, ojehúta hague chupe.
Ou jeývo oĩháme hemimbo'ekuéra, ohecha peteĩ aty guasu ojeréva hesekuéra ha Moisés rembiapoukapy mbo'eha oñoñe'ẽ apíva hendivekuéra.
Ohechávo Jesúspe opavave oho pya'e huguãitĩvo ha ohecha ramo chupe.
Ha'e oporandu chupekuéra: —Mba'ére piko peñoñe'ẽ api hendivekuéra?
Peteĩ ha'ekuérava he'i: —Ápe aru ndéve che ra'y, oguereko niko peteĩ mba'e pochy omoñe'ẽngúva chupe.
Mamo ha'e oĩháme pe mba'epochy oity chupe yvýre, ijuru ryjuipa, omopururũ hãinguéra ha hatãmba opytávo. Ajerure ne remimbo'ekuérape omosẽ haguã chugui pe mba'epochy ha ndaikatúi omosẽ.
Jesús he'i: —Há, tekove jerovia'ỹ! Araka'e peve piko aiméta pene ndive, araka'e peve piko aikóta pende reheve? Peru chéve pe mitã rusu.
Ogueraha hikuái pe mitã rusu Jesús rendápe. Pe mba'e pochy ohechávo Jesúspe katu, oityvyro pe mitã rusúpe ha upéva ho'a ojapajeréi yvýre, ha ijuru ryjuipa.
Jesús oporandu itúvape: —Araka'e guive piko ojehu chupe kóva? Itúva he'i: —Imitã guive.
Ha heta jey pe mba'epochy oityva'ekue chupe tatápe ha ýpe ojuka haguã. Oĩrõ ikatúva rejapóna ore poriahurereko ha ore pytyvõmi.
Jesús he'i chupe: —Mba'ére piko ere ‘ikatúrõ’? Opa mba'e ikatu ojeroviáva peguarã!
Upérõ pe mitã rusu ru osapukái: —Che ajerovia. Che pytyvõna ajeroviave haguã!
Jesús ohechávo hetaveha umi oñembyatýva, oja'o pe mba'epochýpe he'ívo: —Espíritu ñe'ẽngu ha rehendu'ỹva, ha'e ndéve resẽ haguã pe mitã rusúgui ha anive haguã reike pype.
Pe mba'epochy osapukái ha oityvyro jey pe mitã rusúpe. Upéi osẽ chugui ha oheja omanóva ramo, ha upévare heta oĩ he'íva omano hague.
Jesús katu ipóre ipojáivo, omopu'ã chupe ha pe mitã rusu oñembo'y.
Upéi Jesús oike peteĩ ógape ha hemimbo'ekuéra oporandu chupe ha'eñoháme: —Mba'ére piko ndaikatúi ra'e ore romosẽ pe mba'epochy?
Ha Jesús he'i chupekuéra: —Koichagua mba'epochy, ñembo'e rupi ha karu'ỹme jehasa rupi mante ikatu oñemosẽ.
Ohóvo upégui ohasa hikuái Galiléa rupi. Jesús katu ndoipotái avave oikuaa,
ombo'égui hína hemimbo'ekuérape. He'i chupekuéra: —Che, yvypóraicha ajuva'ekue, ha'áta hína yvypórakuéra pópe. Ha'ekuéra che jukáta. Ha mbohapy ára amano haguépe katu, aikove jeýta.
Chupekuéra nahesakãi pe ha'e he'íva, ha okyhyje hikuái oporandu haguã chupe.
Oguahẽ hikuái Cafarnaúmpe. Oĩmarõ hikuái hógape, Jesús oporandu chupekuéra: —Mba'ére piko peñoñe'ẽ api pejúvo tapére?
Ha'ekuéra katu okirirĩ. Tapére niko oñoñe'ẽ api ra'e, mávapa upe mba'e guasuvéva ijapytépekuéra.
Ha Jesús oguapy, ohenói umi 12, ha he'i chupekuéra: —Oĩrõ mba'e guasuséva, oikova'erã tapykue pegua ha opavave rembiguái ramo.
Upéi omoĩ peteĩ mitãme ijapytépekuéra, ha ohupívo ijyva ári he'i chupekuéra:
Oimeraẽva, che rérape oguerohorýva peteĩ mitã koichagua, chéve che rerohory. Ha upe chéve che rerohorýva, nda chéve añói che rerohory, upe che mbouharépe ave.
Juan he'i chupe: —Mbo'ehára, rohecha peteĩ omosẽva mba'e pochy nde rérape, ha rojoko, ndaha'éigui ore apytepegua.
Jesús he'i: —Ani pejoko, peteĩ ojapóva hechapyrãva che rérape niko upéi noñe'ẽvaimo'ãi che rehe.
Upe noñemoĩriva ñande rehe, oĩ ñane ndive.
Oimeraẽ ome'ẽva peẽme, ymínte jepe, che ndive peiko haguére, añetehápe ha'e peẽme ndopytamo'ãiha hekovia'ỹre chupe.
Oimeraẽ oitýva angaipápe peteĩ mitãicha che rehe ojeroviávape, iporãveva'erã ojeitýrõ chupe yguasúpe ita guasu ijajúri.
Ha nde po nde reitýtarõ angaipápe, eikytĩ. Iporãve reikove ramo Tupã ndive nde po peteĩ reheve, ha ani nde po mokõive reheve rejeity aña retãme, pe tata ogue'ỹháme araka'eve,
umi yso omano'ỹháme ha tata máramo ogue'ỹháme.
Ha nde py nde reitýtarõ angaipápe, eikytĩ. Iporãve reikérõ jeikovépe peteĩ nde py reheve ha ani mokõive nde py reheve rejeity aña retãme,
umi yso omano'ỹháme ha tata máramo ogue'ỹháme.
Ha nde resa nde reitýtarõ angaipápe, eipe'a. Iporãve reike nde resa peteĩ reheve Tupã oisãmbyhyhápe, ha ani mokõive nde resa reheve rejeity aña retãme,
umi yso omano'ỹháme ha tata máramo ogue'ỹháme.
Opavave niko oñembojukyva'erã tatápe.
“Juky niko iporã, ha nahe'ẽvéi ramo niko ndaikatu véima oñemohe'ẽ jey, naiporã véima mba'everã. Perekóke juky pende pype ha peiko py'a guapýpe oñondive.”
Jesús osẽ Cafarnaúmgui ha oho Judea gotyo upe yvy Jordángui kuarahy resẽ gotyo guápe. Upépe ijaty jey hese hetaeterei ha oñepyrũ jey ombo'e chupekuéra jepi guáicha.
Oĩ fariséokuérava, oñembojáva Jesús rehe omoñuhã haguã chupe, ha oporandu chupe, peteĩ ménapa ikatu opoi hembirekógui.
Ha'e he'i chupekuéra: —Mba'épa he'i raka'e peẽme Moisés?
Ha'ekuéra he'i: —Moisés rembiapoukapýpe he'i peteĩ kuimba'e ikatuha opoi hembirekógui ome'ẽ guive chupe kuatia jueja rehegua?
Upérõ Jesús he'i chupekuéra: —Pende py'a hatãguinte Moisés ohejava'ekue peẽme pepoi pene rembirekógui.
Iñepyrũmbýpe katu Tupã ojapova'ekue kuimba'e ha kuñáme.
“Upévare pe kuimba'e ohejava'erã itúva ha isýpe, ojoaju haguã hembireko ndive, ha oiko mokõivégui peteĩ.”
Péicharõ, upe guive ha'ekuéra ndaha'e véima mokõi yvypóra, peteĩntema.
Upévare yvypóra ndoipe'áiva'erã ojuehegui umi Tupã ombojoajuva'ekue.
Oĩmarõ hikuái hógape, hemimbo'ekuéra oporandu jey chupe kóvare.
Jesús he'i chupekuéra: —Oimeraẽva opoírõ hembirekógui ha omenda ambuére, omyakã ratĩ hembirekópe.
Peteĩ kuña opoírõ iménagui ha upéi omenda jey, ha'e ave oporomyakã ratĩ hína.
Ogueraha hikuái mitãnguéra Jesúspe opoko haguã hesekuéra. Umi hemimbo'ekuéra katu, ipochy umi mitãme oguerúva ndive.
Jesús ohechávo kóva ipochy ha he'i chupekuéra: —Peheja umi mitã tou che rendápe, ha ani pejoko. Umi ha'ekuéraicha guápe guarã niko hína ñesãmbyhy yvágagui oúva.
Añetehápe ha'e peẽme, oimérõ Tupã sãmbyhy ogueroguahẽva ku mitãicha, oikéta pype.
Ha ohupi ijyva ári mitãnguérape, ha ohovasa omoĩvo ipo hesekuéra.
Jesús osẽvo oho haguã, oñaniháme ou hendápe peteĩ kuimba'e, oñesũ henondépe ha oporandu chupe: —Mbo'ehára marangatu, mba'épa ajapova'erã ahupyty haguã pe jeikove opave'ỹva?
Jesús he'i chupe: —Mba'ére piko ere che rehe che marangatuha? Imarangatúva peteĩnte oĩ, ha upéva Tupã.
Reikuaáma Tupã rembiapoukapy: ‘Ani reporojuka, ani reporomyakã ratĩ, ani remonda, ani eñe'ẽ rei nde rapicháre, térã reporombotavy, emomba'e nde ru ha nde sýpe.’
Pe karia'y he'i chupe: —Opa umíva niko ajapóva voínte che mitã guive.
Jesús oma'ẽvo hese, ohayhu ha he'i chupe: —Peteĩ mba'e oĩ rejapoveva'erã. Tereho eñemumba opa rerekóvare ha eme'ẽ mboriahúpe. Péicharõ rerekóta mba'eta yvágape. Upéi, eju che moirũ.
Pe karia'y upéva ohendúvo ojepy'apy ha tuicha ñembyasýpe oho, heta mba'e oguerekógui.
Upérõ Jesús oma'ẽ ijerekuévo ha he'i hemimbo'ekuérape: —Ajépa hasyete umi imba'e retávape oike haguã Tupã sãmbyhýpe.
Hemimbo'ekuéra oñemondýi ko'ã mba'e ohendúvo, Jesús katu he'i jey chupekuéra: —Che irũnguéra, hasyve peteĩ imba'e retávape oike haguã Tupã sãmbyhýpe, peteĩ kavajúgui ohasa rangue ju resa rupi.
Ndahasyiveva'erã kaméllo ohasa haguã ju resa rupi, peteĩ mba'eta rerekua oike haguã Tupã sãmbyhýpe.
Ohendúvo chupe, ko'ýte omomba'ete ha oporandu joa ojupe: —Máva piko aipórõ ikatúta oñepysyrõ?
Jesús oma'ẽ hesekuéra ha he'i: —Yvypórakuérape guarã upéva ndaikatúi. Tupãme guarã katu nahániri. Chupe guarã ndaipóri mba'eve ikatu'ỹva.
Upémarõ Pedro he'i chupe: —Ore niko roheja opa mba'e ndéve romoirũ haguã.
Jesús he'i chupekuéra: —Añetehápe ha'e peẽme, oimeraẽva ohejava'ekue che rehehápe hóga térã ityvýra, térã iteindýra, térã itúva, térã isy, térã hembireko, térã ita'ýra, térã ijyvy,
pe ohejáva rendaguépe ohupytýta 100, ko yvy árima voi, taha'e óga, tyke'ýra, tyvýra, teindýra, tykéra, kypy'y, kyvy, sy, túva, ta'ýra, tajýra, mitã kuimba'e, mitãkuña ha yvy, jehasa asy reheve ramo jepe. Ha omano rire katu, jeikove opa'ỹva.
Ha heta umi ko'ágã itenondéva, itapykuéta. Ha heta umi ko'ágã itapykuéva, itenondéta.
Oho hikuái Jerusalénpe, ha Jesús oho tenonde. Ha'ekuéra ohecha ramo upéva, ha umi ohóva tapykuéri okyhyje. Jesús ohenói jey ha'eñoháme umi 12 hemimbo'e ha he'i chupekuéra upe ojehútava chupe:
—Jaha niko ñaína Jerusalénpe. Upépe, che, yvypóraicha ajuva'ekue, oĩta che moĩva pa'ikuéra ruvicha ha Moisés rembiapoukapy mbo'eha pópe, ha ha'ekuéra ojeruréta ajejuka haguã, ha che me'ẽta ambue tetãgua pópe.
Oñembohory ha ondyvúta che rehe hikuái, che nupã ha che jukáta hikuái. Mbohapy ára haguépe katu aikove jeýta.
Zebedeo ra'ykuéra Santiago ha Juan oñemboja Jesús rendápe ha he'i chupe: —Mbo'ehára, roipota rejapo rojerurétava ndéve.
Ha'e oporandu chupekuéra: —Mba'épa peipota ajapo pende rehe?
He'i hikuái chupe: —Nde reguapývo reisãmbyhy mburuvicha guasu mimbipápe, roipota ore mboguapy peteĩme nde akatu gotyo ha ambue nde asu gotyo.
Jesús he'i chupekuéra: —Peẽ niko ndapeikuaái mba'épa pejerure. Peẽ nga'u piko peime pehasa asy haguãicha, che ahasa asytaháicha? Ikatútapa pemboy'u pe iróva che amboy'útava?
Ha'ekuéra he'i: —Roime rohasa haguã. Jesús he'i chupekuéra: —Peẽ añetehápe pemboy'úta pe iróva ha pehasa asýta che ahasa asytaháicha.
Peguapy haguã che ykére katu ndaijái chéve ame'ẽ. Che Ru upéva ome'ẽta umi ha'e ombosako'iva'ekuépe.
Umi 10 hemimbo'e ohendúvo upéva, ipochy Santiago ha Juan ndive.
Ha Jesús ohenói chupekuéra ha he'i: —Peẽ niko peikuaa mba'éichapa mburuvichakuéra po pohýipe oisãmbyhy umi hetã, ha mba'éichapa poguasukuéra ave oguereko vai chupekuéra.
Pende apytépe katu ndaupéichaiva'erã. Pe mba'e guasuséva oikova'erã uvei tembiguáirõ.
Ha pe itenondeséva pende apytépe, toiko opavave rembiguái ramo.
Che, yvypóraicha ajuva'ekue, niko ndajúi che rembiguairã rekávo, aikóvo tembiguáirõ katu ha ame'ẽvo che rekove anohẽ haguã hetápe ivaívagui.
Jesús ha hemimbo'ekuéra oguahẽ Jericópe. Ha Jesús osẽvoma upe távagui, hemimbo'ekuéra ha heta ijatyva'ekue ndive, peteĩ tupãmba'e jára ohecha'ỹva, hérava Bartimeo, Timeo ra'y, oguapy hína tape ykére.
Ha ohendúvo Jesús, Nazaretgua, ohasaha ohóvo, oñepyrũ osapukái: —Jesús, David ra'y, che poriahurerekomína!
Heta oĩ oja'óva chupe okirirĩ haguã, ha'e katu hatãve osapukái: —David ra'y, che poriahurerekomína!
Upévo Jesús opyta ha he'i: —Pehenói. Ohenói hikuái pe ohecha'ỹvape, he'ívo chupe: —Néike, epu'ã. Ne renói niko hína!
Pe ohecha'ỹva omombo ijahoja, opo opu'ã ha oñemboja Jesús rendápe.
Ha'e oporandu chupe: —Mba'épa reipota ajapo nde rehe? Pe ohecha'ỹva he'i chupe: —Mbo'ehára, ahechase.
Jesús he'i chupe: —Ikatúma reho, rejerovia haguére rekuera. Upepete pe ohecha'ỹva'ekue ohecha, ha oho Jesús rapykuéri.
Jesús ha hemimbo'ekuéra oñemoaguĩvo Jerusaléngui, oguahẽ hikuái táva Betfagé ha Betania jerére, Yvyty Olivotýpe. Upégui Jesús omondo mokõi hemimbo'épe henonderã,
he'ívo chupekuéra: —Tapeho peguahẽ amo távape, ha upépe peikévo, pejuhúta peteĩ vúrro oñeñapytĩva hína, ne'ĩrava gueteri avave ojupi hi'ári. Pejora ha peru chéve.
Ha oimérõ oporandúva peẽme maerãpa peruse, peje chupe: “Ore Jára oikotevẽ hese ha pya'e ogueruka jeýta”.
Ha'ekuéra oho, ojuhu pe vúrro ñapytĩmby okápe peteĩ okẽ ypýpe, ha ojora hikuái.
Umi upépe oĩva oporandu chupekuéra: —Mba'ére piko pejora pe vúrro?
Ha'ekuéra he'i upe Jesús he'iva'ekue: ha oheja chupekuéra oho.
Ogueraha hikuái pe vúrro Jesúspe. Ha ha'ekuéra omoĩ hi'ári umi ijao ha Jesús ojupi hi'ári.
Heta oĩ oipysóva ijahoja haperãme, oĩ katu oikytĩva yvyra rakã ha omyasãiva pe tapére.
Umi tenondete ohóva ha umi tapykue pegua, oñepyrũ osapukái: —Tupã toñemomba'e guasu! Toñemomba'e guasu Ñandejára rérape oúva!
Tupã tohovasa pe oúva ñande ru Davídcha ñane sãmbyhývo! Tupã toñemomba'e guasu!
Jesús oike Jerusalénpe ha oho Tupaópe. Oma'ẽ opa rupi ha oho Betániape umi 12 hemimbo'e ndive, ka'aruetémagui.
Upe ára ambuépe, osẽvo hikuái Betániagui, Jesús oñandu iñembyahýi.
Mombyry guive ohecha peteĩ ígo máta hoguéva, ha oñemboja hese ohecha haguã hi'apa. Ndojuhúi hese hi'aha, hogue mante oĩ hese.
Upépe Jesús he'i pe ígo mátape: —Avavéke to'uve'ỹ nde'águi araka'eve! Hemimbo'ekuéra ohendu upéva.
Oguahẽ rire hikuái Jerusalénpe, Jesús oike Tupaópe ha omosẽmba upégui umi upépe oñemúvape. Upépe oĩ umi oñemúva viru Tupaópe oñeme'ẽva'erãre ha ome'ẽva ambue tetã megua virúre. Umíva mesa ha'e oitypa yvýre. Umi pykasu mymbajukarã rehe oñemúva renda avei oitypa,
ha ndohejái avave ohasa Tupao rupi oguerahávo mba'eve,
ha oñemoĩ ombo'e chupekuéra he'ívo: —Ñandejára Ñe'ẽme niko he'i: ‘Che rógare oje'éta, ñembo'ehao’. Peẽ katu pejapo chugui mondaha kuára.
Ohendúvo kóva, pa'i ruvichakuéra ha Moisés rembiapoukapy mbo'eha oñepyrũ oheka mba'éichapa ojukáta Jesúspe, okyhyjégui chugui, opavave niko oguerohory hemimbo'e.
Pyhare oguahẽvo katu, Jesús ha hemimbo'ekuéra osẽ upe távagui.
Pe pyharevépe ohasa hikuái pe ígo ypy rupi, ha ohecha ipiru hague hapo guive.
Upérõ Pedro, imandu'ávo pe ojehuva'ekuére, he'i Jesúspe: —Mbo'ehára, ema'ẽmi, pe ígo remboharuva'ekue ipiru.
Jesús he'i: —Pejerovia Tupãre.
Añetehápe ha'e peẽme, oĩrõ he'íva ko yvytýpe: ‘Epu'ã ko'águi ha tereho ejeity yguasúpe’, ha ipy'a mokõi'ỹre ojerovia oikotaha ha'e he'íva, upéicha ojehúta.
Upévare ha'e peẽme: ‘Pejerovia ramo Tupãre, opa mba'e pejeruréva pene ñembo'épe oñeme'ẽta peẽme’.
Ha peñembo'érõ peheja rei pende rapichápe, ikatu haguã pende Ru yvágape oĩva oheja reíta avei peẽme pene rembiapo vaikue.
Peẽ ndapeheja reíri ramo pende rapichápe, pende Ru yvágape oĩva ndohejareimo'ãi avei peẽme pende rembiapo vaikue.
Upe rire oho jey hikuái Jerusalénpe. Jesús oguata aja pe Tupao rupi oguahẽ hendápe pa'i ruvichakuéra, Moisés rembiapoukapy mbo'eha ha myakãhárakuéra.
Oporandu chupe hikuái: —Máva piko oheja ndéve rejapo haguã ko'ã mba'e? Máva pokatu rupi reju?
Jesús ombohovái chupekuéra: —Che avei aporandúta peẽme peteĩ mba'e, ha peje ramo chéve, ha'éta peẽme mba'éicha rupípa ajapo ko'ã mba'e.
Peje chéve: Máva piko ombou raka'e Juánpe oporomongarai haguã? Tupã térã piko yvypóra?
Ha'ekuéra katu oñepyrũ oñomongeta kyre'ỹ oñondive, ha he'i: “Ja'e ramo Tupã ombou hague chupe, he'íta ñandéve: ‘Mba'ére ndaperoviái ra'e chupe?’
Ha ja'e ramo yvypóra hague…” Okyhyje hikuái opavave opu'ã ramo guarã hesekuéra, ogueroviágui hikuái Juan maranduhára hague.
Upévare he'i hikuái Jesúspe: —Ndoroikuaái. Upépe Jesús he'i chupekuéra: —Upéicharõ, che avei namombe'umo'ãi peẽme máva pokatu rupípa ajapo ko'ã mba'e.
Jesús oñe'ẽ chupekuéra ñe'ẽ mbojoja rupi. He'i chupekuéra: “Peteĩ karai oñotỹkava'ekue peteĩ parralty ijyvýpe. Omongorapy ha upéi ojapouka oñeñami haguãme umi parral'a. Omopu'ã avei peteĩ óga yvate, upégui oĩ haguã omaña ha oñangarekóva ijyvýre. Upéi katu, oiporuka hepýre mba'apohárakuérape, ha oho mombyry.
Ha oguahẽvo ára parral'a ojepo'o haguã, omondo peteĩ hembiguái umi mba'apohára rendápe ogueraha haguã chupe upe imba'erãva.
Ha'ekuéra katu ojeity hi'ári ha oinupã heta rire, omondo po nandi.
Upémarõ pe parralty jára omondo ambue hembiguáipe, kóvape katu oñakã joka ha oja'o heta hikuái.
Pe karai katu omondo jey ambuépe, kóvape katu ojuka hikuái. Upéi omondo hetavépe, ha umívagui oĩ oñenupãva ha oĩ ojejukáva.
Opyta gueteri chupe peteĩ ita'ýra tee, ha'e ohayhu etéva. Ipahápe omondo chupe, he'ívo ipy'apýpe: ‘Che ra'ýpe niko ojapóta mba'e ramo.’
Umi mba'apohára katu he'i ojupe: ‘Pévape opytapáta hína opa mba'e. Jajuka ha topyta ñandéve ko yvy.’
Ha ojeity hi'ári hikuái, ojuka chupe ha oguenohẽ pe parraltýgui.
Mba'épa hi'ã peẽme ojapotaha pe yvy jára? Ohóta ojuka umi mba'apohárape ha ome'ẽta iparralty ambuépe.
Peẽ niko peikuaa Ñandejára Ñe'ẽ he'iha: Upe ita omboykéva umi óga mopu'ãhára upéva ári ko'ágã oñemopu'ã.
Ñandejára upéicha ojapo ha ore jurujái rohechávo.”
Ha omyakãsãse hikuái Jesúspe oikuaágui oiporu hague ñe'ẽ mbojoja hesekuéra. Okyhyjénte opavavégui, oguerekógui chupe hikuái maranduhára ramo.
Omondo hikuái Jesús rendápe mbovymi fariséo ha Herodes ndiveguáva, omoñuhã haguã Jesúspe, ha he'ívare omoĩ vai haguã chupe.
Ko'ãva oho ha he'i chupe: —Mbo'ehára, roikuaa niko añetévante ereha, ndoguapyiha nde rehe mba'eve oje'éva nde rehe, ha neremañaiha avavére rehecha haguã mba'eichaguápa ha'e. Roikuaa hekoitépe rembo'eha Tupã rape. Iporã piko rome'ẽ viru mburuvicha guasu Roma peguápe, térãpa nahániri?
Jesús katu ohecha kuaa hova mokõiha hikuái, ha he'i: —Mba'ére piko pe che moñuhãse? Pehechauka chéve pe viru peme'ẽva jepi.
Ha ombohasa chupe hikuái. Jesús oporandu chupekuéra: —Máva ra'ãnga ha máva réra piko ko oĩva hese? Ha'ekuéra he'i: —Mburuvicha guasu Roma pegua.
Jesús he'i chupekuéra: —Néi, peme'ẽ mburuvicha guasúpe mburuvicha guasu mba'éva, ha Tupãme Tupã mba'éva. Ha ijurujái joa opytávo.
Upérõ oho Jesús rendápe umi Saduséo. Ha'ekuéra niko ndogueroviái omanóva oikove jeyha, upévare he'i Jesúspe:
—Mbo'ehára, Moisés niko he'iva'ekue, peteĩ kuimba'e omendáva omano ramo hembireko imemby'ỹre chugui, tyvýra omendava'erã hembirekorére omoñemoñare haguã tyke'ýra omanova'ekuépe.
Oikova'ekue niko 7 kuimba'e ojoryvýva. Ha pe ijypykue omenda ha omano oheja'ỹre ñemoñare.
Upémarõ pe mokõiha omenda hembirekorére, ha'e omano avei oheja'ỹre ñemoñare. Upéicha avei ojehu pe mbohapyhápe,
ha opavavépe ipahague peve, avave oheja'ỹre ñemoñare. Amo ipahápe omano avei pe kuña.
Ha néi, ágã ojeikove jey vove, ko'a 7 apytégui, máva rembirekótapa hína pe kuña?
Jesús he'i chupekuéra: —Pejavy ndapeikuaáigui Ñandejára Ñe'ẽ térã Tupã pokatu.
Ágã ojeikove jey vove, kuimba'e ha kuña nomendamo'ãvéima ojuehe. Oikóta chuguikuéra, Tupã remimbou yvágape guáicha.
Ha ndaperoviaséi ramo omanóva oikove jeyha, piko ndapehechái mba'épa he'i Moisés kuatia ñe'ẽme, oñe'ẽhápe pe jukeri hendy ramo guare? Tupã he'i Moiséspe upérõ: ‘Che hína Abraham, Isaac ha Jacob Tupã’.
Ha'e niko ndaha'éi omanóva Tupã. Oikovéva Tupã katu. Tuichaeterei pejavy.
Ohechávo Jesús he'i porã hague chupekuéra, peteĩ Moisés rembiapoukapy mbo'eha, ohenduva'ekue chupekuéra oñoñe'ẽ apírõ, oñemboja hese ha oporandu chupe: —Mávapa umi Tupã rembiapoukapy apytégui pe mba'e guasuvéva?
Jesús he'i chupe: —Pe tembiapoukapy tuichavéva hína: ‘Ehendúke, Israel, Tupã Ñandejára niko peteĩnte.
Ehayhu Tupã nde Járape nde py'aite guive, ne ánga rugua guive ha ne arandukue reheve, ha ne mbaretekue reheve.
Upe rire oúva he'i kóicha: ‘Ehayhu nde rapichápe rejehayhuháicha nde’. Ndaipóri tembiapoukapy mba'e guasuvéva ko'ãvagui.
Upe Moisés rembiapoukapy mbo'eha he'i chupe: —Iporãite, mbo'ehára. Añete upe eréva: Peteĩnte oĩ Tupã ha ndaipóri ambue.
Ha jahayhu ramo Tupãme ñande py'aite guive, ñane ñe'ã ha ñane mbaretekue reheve, ha jahayhu ñande rapichápe ñande jupéicha, iporãve opa mymbahapy ha mymbajuka altárpe oñekuave'ẽvagui.
Jesús, ohechávo pe tembiapoukapy mbo'eha he'i porã hague, he'i chupe: —Namombyrýi reime Tupã remisãmbyhýgui. Ha avave noporandusevéi chupe.
Jesús oporombo'e hína Tupaópe ha oporandu: —Mba'ére piko Moisés rembiapoukapy mbo'eha he'i pe Mesías, David ñemoñareha?
David voi niko, Espíritu Santo rupi he'iva'ekue: “Ñandejára he'i che Járape ‘Eguapy che akatúa gotyo, tamoĩ ne pyenda ramo umi nde rayhu'ỹva.’”
David voi niko he'i chupe “Che Jára”? Mba'éicha piko aipórõ pe Mesías David ñemoñaréta? Heta umi ijatýva upépe, ha oguerohory joa Jesús ñe'ẽ.
Jesús oporombo'évo he'i jepi: “Peñeñangarekóke umi Moisés rembiapoukapy mbo'ehakuéragui. Ha'ekuéra niko oikose ao puku reheve, ha oipota umi okaháre oñemomaitei chupekuéra karai guasúicha.
Oĩ porãvetahápe oguapy karu guasuhápe, ha judíokuéra tupaópe.
Ha oñembo'e puku gua'u oipe'apa haguã oguerekóva guive kuña imenave'ỹvagui. Chupekuéra oñenupã rasyvéta.”
Peteĩ jey Jesús oguapy hína Tupaópe upe mba'e me'ẽha ryru rovái, ha ohecha mba'éichapa oñemoĩ pype viru. Mba'eta rerekuakuéra omoĩ heta-heta.
Oguahẽ sapy'a peteĩ kuña mboriahu imenave'ỹva, ha omoĩ mokõi viru pehẽnguemi.
Upérõ Jesús ohenói hemimbo'ekuérape ha he'i: —Ha'e peẽme ko kuña mboriahu imenave'ỹva ome'ẽ hetave hague opavavégui,
opavave niko ome'ẽ upe hembývagui chupekuéra, ha'e katu, imboriahu pa'ũme, ome'ẽmba oguerekova'ekue okaru haguã.
Osẽvo Jesús Tupaógui, peteĩ hemimbo'ekuérava he'i chupe: —Mbo'ehára, ema'ẽmína ko'ã ita ha ko tupaóre. Ajépa tuicha ha iporã.
Jesús he'i chupe: —Rehechápa ko'ã óga guasuete? Añete ha'e ndéve, ndopytamo'ãi peteĩ itánte jepe ojo'ári. Oñehundipaitéta.
Upéi oho hikuái Yvyty Olivotýpe, Tupao rovái oĩvape. Jesús oguapy ha Pedro, Santiago, Juan ha Andrés oporandu chupe ha'eñoháme,
—Roikuaase niko mba'éichapa rohecha kuaáta oguahẽmaha pe ára paha. Roikuaase araka'épa ojehúta umi mba'e.
Jesús he'i chupekuéra: —Pema'ẽ porãke. Aníke peheja avave pene mbotavy.
Cháke oĩne heta oúva, ha he'íne ijehe cheha, ha hetápe ombotavýta.
Pehendúta oikoha ñorãirõ guasu opa rupi. Anínte peñemondýi. Umíva umi mba'e niko ojehuva'erã voínte, ha upéva nde'iséi oguahẽmaha pe ára paha.
Peteĩ tetã opu'ãne ambuére, ha opavave opu'ãmbáne ojuehe. Oĩne yvy ryrýi heta henda rupi ha ñembyahýi guasu opa rupi. Ko'ãva niko iñepyrũránte hína.
Peñangarekóke pende jehe, cháke oĩta pene myakãsãva ha pene moĩva mburuvichakuéra pópe, ha pene mbyepotíva itupaokuéra rupi. Ha che remimbo'e haguére peẽ, pejereraháta sãmbyhyhára ha mburuvicha guasukuéra renondépe. Péicha, peẽ peñe'ẽta che rehe chupekuéra.
Oguahẽ mboyve ára paha oñemyerakuãta pe marandu porã opa tetã rupi.
Ha ani pejepy'apy mba'épa térã mba'éichapa peñe'ẽta pene moĩvo hikuái mburuvichakuéra pópe. Ijávo peẽme peñe'ẽ haguã, Tupã ome'ẽta peẽme mba'épa pejéta. Ha ndaha'emo'ãi peẽ, peñe'ẽtava. Pende Ru Espíritu oñe'ẽta pende juru rupi.
Oĩta ome'ẽva tyvýra teépe jepe ojejuka haguã, ha oĩta túva ome'ẽva ta'ýrape. Ta'ýrakuéra opu'ãta túvakuérare, ha ojukaukáne.
Che remimbo'e haguére peẽ, avave ndaija'emo'ãi pende rehe. Upe che rehe ojeroviáva ipaha peve katu, oikovéta.
Pehecha vove pe ta'ãnga ahẽ oĩva hína oĩ'ỹ haguãme (Pe ohendúva ko oje'éva, toikuaa mba'épa he'ise), umi Judéape oikóva pya'éke toho tokañy yvytýre.
Pe hóga ári oĩva, aníke oguejy oguenohẽ haguã mba'eve hógagui.
Pe ñúme oĩva, anítei ojevy ijao píari.
Tojererekóke umi kuña hye guasúva umi árape, térã imemby kambúva. Tuicha ohasa asýta.
Pejerure Tupãme ani haguã ojehu peẽme ko'ã mba'e ro'y jave.
Umíva umi árape, tuicha ojehasa asýta, ojehasa'ỹ haguéicha Tupã ojapo ypy guive opa mba'e iñepyrũmbýpe. Ha araka'eve peichagua jehasa asy ndojehumo'ãvéi.
Ha Ñandejára nomombykýi rire umi ára umi imba'éva rehehápe, avave ndopytáiva'erã mo'ã hekove. Umi imba'éva, ha'e oiporavova'ekue rehehápe katu omombykýta.
Ha umíva umi árape oĩ ramo he'íva peẽme: “Péina ápe pe Mesías” térã “Péina upépe”, ani perovia.
Cháke oúta hína heta mesías gua'u ha maranduhára gua'u peẽme. Ha heta mba'e hechapyrãva ojapóta, ombotavy haguã Tupã rembiporavópe jepe, ikatúrõ.
Peñeñangarekóke! Amombe'u hína peẽme ko'ã mba'e, ojehu mboyve.
“Umi jehasa asyha ára ohasa rire, kuarahy iñipytũmbáta, jasy ndohesapemo'ãvéi,
mbyjakuéra ho'apáta yvágagui, ha opa mba'e yvágape oĩva okuchupáta.
Ha upépe, ojehecháta yvágare pe ohechaukáva Tupã ra'y, yvypóraicha ouva'ekue, ouha arai apytépe, tuicha pokatu ha mimbipápe.
Ha amondóta che remimboukuérape ombyatypa haguã che rembiporavópe opa guio, yvy apýra guive yvága rugua pahaite peve, yvy jerekuévo.
Pema'ẽ umi ígo mátare peikuaa haguã. Umi hakã kyrỹi hogue roky ñepyrũ vove, peikuaa oguahẽmaha ára haku.
Péicha avei, pehecha vove ojehu ko'ã mba'e peikuaáta hi'aguĩmaha che, yvypóraicha ajuva'ekue, aju jey haguã.
Añetehápe ha'e peẽme: Ko'ã mba'e ojehupáta omano mboyve umi ko'ágã oikovéva.
Yvága ha yvy opáta, che ha'éva katu ojehuva'erã katuete.
Mba'e árapepa térã araka'etépa avave ndoikuaái. Tupã remimboukuéra jepe térã che, Tupã Ra'y, jepe ndaikuaái. Che Ru añoite mante oikuaa.
Upévare peikóke pe payhápe porã, ha peñangarekóke pende jehe. Ndapeikuaái hína araka'épa oguahẽta upe ára.
Pejapóke peteĩ kuimba'e mombyry ohótava ojapo haguéicha, he'iva'ekue hembiguáikuérape oñangareko haguã hógare. Peteĩ-teĩme oheja hembiaporã, ha okẽ rerekuápe he'i oñangareko haguã óga rokẽre.
Pejesarekóke aipo ramo, ndapeikuaái hína araka'etépa oúta pe óga jára, ka'aru pytũvo, térã pyharepytévo, térã gállo osapukáivo, térã ko'ẽmbávo.
Ani ou mba'e peimo'ã'ỹ jave, ha pende juhu peke peína.
Ko ha'éva peẽme, ha'e opavavépe: Peikóke pe payhápe porã!”
Mokõi ára Páskua, mbuja oñembovu'ỹva oje'uha arete, mboyve, pa'i ruvicha ha Moisés rembiapoukapy mbo'eha oheka mba'éichapa omoñuhã kuaa Jesúspe omyakãsã haguã chupe, ha upéi ojuka.
Oĩ he'íva: —Anínte jajapo arete jave, ani ágã oñepu'ãmba ñande rehe.
Jesús oĩ jave Betániape, Simón pe ijai karu vaiva'ekue rógape, ha oguapy aja mesápe, oguahẽ peteĩ kuña oguerúva mbayru henyhẽva mba'e ryakuã porã ha hepývagui. Ojoka pe mbayru ha oñohẽ pe mba'e ryakuã porã Jesús akãre.
Ha upépe oĩva ipochýva, ha he'íva: —Maerã piko ohundi rei pe mba'e ryakuã repyete?
Ikatuva'erã mo'ã oñeme'ẽ 300 pláta pehẽnguére, ha hepykuépe oñepytyvõ mboriahúvape. Ha oñe'ẽ vai hikuái upe kuñáre.
Jesús katu he'i: —Maerã piko péicha peñe'ẽ hese? Mba'e iporãva niko ko ojapóva che rehe.
Mboriahukuéra niko oiko tapiáta pende apytépe ha ikatúta peipytyvõ peipytyvõse ramo, chéve katu ndachererekomo'ãi opa ára.
Ko kuña ojapo pe ikatuva'ekue: omohyakuã porã che rete añeñotỹ mboyve.
Añetehápe ha'e peẽme, mamo oñemyerakuãha rupi marandu porã, yvy jerekuévo, oñemombe'úta avei ko kuña ojapova'ekue, ha oikóta hese mandu'a.
Judas Iscariote, peteĩ umi 12 Jesús remimbo'ekuérava, oho pa'i ruvichakuéra rendápe oity haguã Jesúspe ipópekuéra.
Ohendúvo upéva, ovy'a hikuái ha he'i ome'ẽtaha viru Júdaspe. Ha'e oñepyrũ oheka mba'éichapa oitýta Jesúspe ipópekuéra.
Pe oñepyrũha árape arete oje'uhápe mbuja oñembovu'ỹva, ha ojejukaha pe ovecha Páskua rehegua, Jesús remimbo'ekuéra oporandu chupe: —Moõpa reipota rombosako'i ndéve Páskua rembyarete haguã?
Upérõ omondo mokõi hemimbo'ekuérape, he'ívo: —Tapeho upe távape. Upépe pejuhúta kuimba'e ogueraháva kambuchi y reheve. Tapeho hapykuéri,
ha upe óga oikeha járape peje: “Ore Mbo'ehára oporandu: Mávapa pe koty ahasataha Páskua arete che remimbo'ekuéra ndive?”
Ha'e ohechaukáta peẽme koty guasu yvategua oĩmbámava. Upépe pemoĩ ñandéve upe tekotevẽva.
Umi hemimbo'ekuéra oho pe távape. Ojuhu opa mba'e Jesús he'i haguéicha ha ombosako'i hikuái Páskua ombyarete haguã.
Ka'aru pytũvo, oguahẽ Jesús hemimbo'ekuéra ndive.
Okaru aja hikuái, Jesús he'i chupekuéra: —Añetehápe ha'e peẽme, peteĩva pende apytégui che moñuhãta hína.
Upéva oguapy hesekuéra, ha oñepyrũ oporandu chupe: —Ndachéi mba'épa hína?
Jesús he'i chupekuéra: —Peteĩ peẽva, imbuja pehẽngue omohe'õva che rembi'úpe, upéva che reitýta.
Che, yvypóraicha ajuva'ekue, amanova'erã voínte, he'iháicha Ñandejára Ñe'ẽ. Ha tojererekóke pe che reitýva umi che rehe ija'e'ỹva pópe. Iporãveva'erã mo'ã chupe ohecha'ỹ rire ára resa.
Okaru aja hikuái, Jesús ohupi ipópe mbuja ha ome'ẽ rire ijaguije Tupãme oipehe'ã chupekuéra, ha he'i: —Kóva hína che rete.
Upéi ohupi ipópe mbayru kaguy ja'uha, ha ojeaguije me'ẽ rire Tupãme, ombohasa chupekuéra, ha opavave ho'u.
Upéi he'i chupekuéra: —Kóva niko che ruguy omoañetéva Tupã ñe'ẽ me'ẽ. Kóva hína che ruguy oñeñohẽva hetáre.
Ha ha'e peẽme nda'u mo'ã veimaha ko kaguy, oguahẽ peve upe ára ha'u jeývo kaguy Tupã oisãmbyhyhápe.
Opuraheipa rire hikuái, oho Yvyty Olivotýpe.
Jesús he'i chupekuéra: —Opavave peẽ che rejapa reíta ko pyharépe. Kóicha niko he'i Ñandejára Ñe'ẽme: “Ajukáta pe ovecha rerekuápe, ha umi ovecha isarambipa reíta.”
Aikove jeývo katu pombyaty jeýta Galiléape.
Pedro he'i chupe: —Jepe opavave nde reja rei, che ndorohejareimo'ãi.
Jesús he'i chupe: —Añetehápe ha'e ndéve, ko pyharépe voi, gállo osapukái mboyve, nde eréta mbohapy jey ndachekuaaiha.
Pedro katu he'i chupe: —Amanova'erã ramo jepe ne ndive, nda'éi chéne ndoroikuaaiha. Ha opavave he'i avei upéicha.
Upéi Jesús oho hemimbo'ekuéra ndive peteĩ hendápe, hérava Getsemaníme. Jesús he'i chupekuéra: —Pepyta ko'ápe ha peguapy. Che aháta añembo'e.
Ha ogueraha Pedro, Santiago ha Juánpe, ha tuicha oñembyasy ha ojepy'apy.
Ha he'i chupekuéra: —Ñembyasy che jukátava niko che jopy. Pepyta che ndive ko'ápe, ha ani peke.
Ha Jesús oho tenondevemi, oñesũ omboja peve isyva yvýre ha ojerure Tupãme, ikatúta ramo ombohasa haguã chugui pe mba'e pohýi oúva hína.
Iñembo'épe he'i: “Abba, che Ru, ndéve niko opa mba'e ikatu. Embohasa che hegui ko ñembyasy tuichaite. Opáichavo, anítei oiko pe che aipotáva, pe nde reipotávante toiko.”
Upéi ou jey umi hemimbo'ekuéra oĩháme, ha ojuhu chupekuéra oke hína. He'i Pédrope: —Simón, reke piko reína? Sapy'amínte jepe piko ndaikatúi reime reke'ỹre?
Ani peke ha peñembo'e ani haguã mba'eve pene py'a ra'ã. Aikuaa pejaposeha iporãva, pende rete katu ikangy.
Ha oheja jey chupekuéra upépe, ha oho oñembo'e, oñembo'éma hagueichaite.
Ou jeývo, ojuhu hemimbo'ekuéra okepa. Hopehýigui, umi hesa oñemboty reipa chuguikuéra. Ha ndoikuaái mba'épa he'íta chupe hikuái.
Mbohapy jevyha ou jeývo, he'i chupekuéra: —Pekénte gueteri piko hína? Ko'ágã niko oguahẽma chéve, yvypóraicha ajuva'ekue, che reitývo ñuhãme iñangaipáva.
Pepu'ã, jaha, péina oúma pe che reitýtava ñuhãme.
Jesús oñe'ẽ aja gueteri hína, Judas peteĩ umi 12 Jesús remimbo'ekuérava oguahẽ sapy'a. Heta umi hendive oúva kyse puku ha yvyra ipópekuéra. Ombou chupekuéra umi pa'i ruvicha, Moisés rembiapoukapy mbo'eha ha myakãhárakuéra.
Judas, pe oitýtava Jesúspe ñuhãme he'i umi hendive oúvape: “Upe che ahetũva amomaiteívo, upéva hína. Upéva pemyakãsã.”
Ha oñemboja Jesús rendápe ha he'i chupe: —Mbo'ehára! Ha ohetũ chupe.
Upévo, umi kyse puku ipópe ouva'ekue, oñemboja Jesús rehe, omyakãsã chupe ha ogueraha.
Peteĩ upépe oĩva katu ohekýi kyse ha oity pa'i guasu rembiguái peteĩre, ha onambi'o chupe.
Ha Jesús oporandu chupekuéra: —Maerã piko kyse puku ha yvyra pende pópe peju che myakãsã haguã mondahárõ guáicha che?
Opa árape niko aguapýva pende apytépe Tupaópe, ha upépe ndachemyakãsãi. Opa ko'ã mba'e ojehu hína, oiko haguã hekoitépe Ñandejára Ñe'ẽme he'íva.
Upévo hemimbo'ekuéra ohejapa Jesúspe, ha okañymba hikuái.
Peteĩ mitã rusu katu, savanámente oñeñuãva, oho hapykuéri. Kóvare ipojái hikuái.
Ha'e katu opoi pe savanágui ha okañy opívo.
Ogueraha hikuái Jesúspe pa'i guasu renondépe, ha oñembyatypa pa'i ruvichakuéra, myakãhára ha Moisés rembiapoukapy mbo'ehakuéra.
Pedro katu mombyry guive, oho hapykuérikuéra oike pa'i guasu róga korapy peve. Upépe oike, ha opyta oguapy umi ñorãirõhára Tupao pegua apytépe, ojepe'e tata ypýpe.
Ha umi pa'i ruvicha, ha myakãhárakuéra opáichavo oheka omoĩ vai haguã Jesúspe, ha upevakuére Jesús ojejuka haguã. Opáichavo, ndojuhúi hikuái mba'eve.
Heta ramo jepe umi oúva ha ijapu hese, ojoavypa oñondive.
Oĩ opu'ãva ha omoñe'ẽnguéva chupe he'ívo:
—Ore rohenduva'ekue he'i ramo: ‘Mbohapy árape niko aitýne pe Tupao omopu'ãva'ekue yvypóra, ha mbohapy arahápe amopu'ã jeýne.’
Upéicharõ jepe ko'ãva noĩri oñoñe'ẽme.
Upépe, pe pa'i guasu opu'ã opavave apytépe, ha he'i Jesúspe: —Mba'eve piko ndeeremo'ãi? Nerehendúi piko mba'épa he'i nde rehe hikuái?
Jesús katu okirirĩnte ha nde'íri mba'eve. Upépe, pe pa'i guasu oporandu jey chupe: —Nde piko hína pe Mesías, Tupã Imarangatúva Ra'y?
Jesús he'i chupe: —Che ha'e. Ha pe che recháta, chéve yvypóraicha ajuva'ekue, aguapy ramo pe Ipu'akapáva akatúape ha aju ramo arai ári yvágagui.
Upéva ohendúvo, pe pa'i guasu omondoro ijao ha he'i: —Nañaikotevẽ véima avavére he'iva'erã ñandéve mba'eve.
Pehendúma niko pe he'íva Tupãre. Mba'épa peje jajapova'erã hese? Ha opavave he'i hembiapo vaiha, ha omano manteva'erãha.
Ha oĩ oñepyrũva ondyvu hese, ohesa jokua ha oinupã, he'ívo: —Máva piko upe ne nupãva? Ha umi ñorãirõhára Tupao pegua ohova pete chupe.
Pedro oĩ hína pe korapýpe. Ou peteĩ kuña pa'i guasu rembiguáiva,
ha ohechávo Pédrope, ojepe'éva hína tata ypýpe, opyta oma'ẽ hese ha he'i chupe: —Nde niko reikova'ekue avei Jesús Nazaretgua ndive.
Pedro he'i: —Ndaikuaái upe eréva, térã mávarepa reñe'ẽ reína. Ha osẽ okápe. Upévo, gállo osapukái.
Pe kuña ohecha jey Pédrope ha he'i umi upépe oĩvape: —Kóva hína peteĩ ha'ekuérava.
Pedro katu he'i jey nahaniriha. Upe riremínte umi upépe oĩva he'i jey Pédrope. —Nde niko hína peteĩ ha'ekuérava. Galileagua avei niko nde.
Upépe Pedro oñe'ẽ vai ha he'i: —Tupã rérare ha'e peẽme ndachejapuiha. Ndaikuaái upe kuimba'e peẽ peñe'ẽha!
Ha upe javete oñehendu jey gállo sapukái. Upépe Pedro imandu'a Jesús he'i hague chupe: “Pe gállo osapukái mokõiha mboyve, nde eréta ndachekuaaiha mbohapy jey.” Pedro osẽ okápe ha hasẽ soro.
Ko'ẽmbávo, oñembyaty pa'i ruvichakuéra, myakãhárakuéra, Moisés rembiapoukapy mbo'eha, ha opa mbojovakehára. Ogueraha Jesúspe ipokuapy, ha omoĩ Pilato pópe.
Pilato oporandu chupe: —Nde piko hína judíokuéra ruvicha guasu? Jesús he'i chupe: —Ndéma niko ere.
Pa'i ruvichakuéra omoĩ vai chupe heta mba'épe,
upérõ Pilato oporandu jey chupe: —Ndeeréi piko mba'eve umi mba'e vaieta nde rehe he'ívape?
Jesús katu nde'íri mba'eve, ha Pilato ndoikuaái mba'épa he'íta.
Páskua arete jave, Pilato opoímiva peteĩ umi oñemyakãsã ha yvyrakuápe ojererekóvagui, opavave ojeruréva.
Peteĩ kuimba'e hérava Barrabás oĩ upérõ yvyrakuápe ambuekuéra ndive, oporojuka haguére peteĩ ñepu'ã guasuhápe.
Ha opavave oguahẽ Pilato rendápe, ha ojerure ojejapo haguã jepi guáicha.
Pilato oporandu chupekuéra: —Peipotápa apoi peẽme judíokuéra ruvicha guasúgui?
Pilato ohecha kuaa umi judío omoĩ hague Jesús ipópe ndaija'éigui hese hikuái.
Umi pa'i ruvichakuéra ha myakãhárakuéra katu omokyre'ỹ opavavépe ojerure haguã Pilátope opoi haguã Barrabásgui.
Pilato oporandu chupekuéra: —Mba'épa peipota aipórõ ajapo pe judíokuéra ruvicha guasu oje'évagui?
Ha'ekuéra osapukái ha he'i: —Emosãingo kurusúre.
Ha Pilato he'i chupekuéra: —Mba'e ivaíva piko ojapo? Ha'ekuéra katu osapukái hatãve: —Emosãingo kurusúre.
Upémarõ Pilato, oñemoĩ porãségui hendivekuéra, opoi Barrabásgui ha oinupãuka rire Jesúspe, omoĩ ipópekuéra oñemosãingo haguã kurusúre.
Upéi umi ñorãirõhára ogueraha Jesúspe mburuvicha guasu róga korapýpe, ha oñembyatypa hikuái ijerére.
Omonde hikuái hese peteĩ ao pytã, oñopẽ ñuatĩgui peteĩ akãngora ha omoĩ hese.
Upéi oñepyrũ osapukái: —Víva judíokuéra ruvicha guasu!
Ha oinupã chupe iñakãme peteĩ takuárape, ondyvu hese ha oñesũvo henondépe oñakãity chupe.
Oñembohory rire hese upéicha, oipe'a chugui ijahoja pytãite, omonde hese ijao tee ha oguenohẽ oñemosãingo haguã kurusúre.
Peteĩ kuimba'e Cirenegua, hérava Simón, Alejandro ha Rufo ru, oguahẽ upévo ñúgui. Ohasávo upe rupi, mbaretépe oguerahauka hikuái chupe Jesús kurusu.
Ogueraha hikuái Jesúspe peteĩ hendápe hérava Gólgota, he'iséva “Akãngue Renda”,
ha ho'ukase chupe hikuái kaguy ojehe'áva pohã iróva reheve, ha Jesús ndo'úi.
Upérõ omosãingo hikuái chupe kurusúre. Ha ñorãirõhárakuéra oity hikuái po'a oñomboja'o haguã Jesús aóre, ohecha haguã mba'épa ogueraháta peteĩ-teĩ.
Pyhareve mbyte rupi omosãingova'ekue chupe hikuái kurusúre.
Ha peteĩ kuatiáre omoĩ hikuái mba'érepa ojejuka. He'i hese: “judíokuéra ruvicha guasu”.
Omosãingo avei hikuái mokõive ijyképe mokõi mondaha.
Ha ojehu pe Ñandejára Ñe'ẽ he'íva: “Mba'e vai apohakuérare oñembojoja”.
Ha umi upe rupi ohasáva oñe'ẽ reity chupe, oñakãmbovava, ha he'i: —Nde niko Tupao reity rire, remopu'ã jeýtava'ekue mbohapy árape.
Ejeína pe reimehágui ha eguejy pe kurusúgui.
Péicha avei oñembohory hese pa'i ruvichakuéra ha Moisés rembiapoukapy mbo'eha. He'i hikuái: —Hetápe oipytyvõva'ekue, ijehe katu mba'eve ndaikatúi ojapo.
Toguejýna kurusúgui pe Mesías, Israel ruvicha guasu, torohecha ha torojerovia hese. Ha umi hendive osãingóva jepe oñe'ẽ reity chupe péicha.
Oguahẽvo asaje pyte, yvy tuichakue opyta pytũmbýpe, ka'aru mbyte rupi peve.
Upévo Jesús hatã osapukái he'ívo: “Eloí, Eloí, lemá sabactani?” he'iséva: “Tupã che Jára, Tupã che Jára, mba'ére piko che reja cheño?”
Ha umi upépe oĩva ohendúvo upéva, he'i: —Ohenói hína maranduhára Elíaspe.
Upévo peteĩ upépe oĩva, pya'e oho peteĩ espónja píari ha omyakỹ rire kaguy háipe, omoĩ peteĩ takuára apýrare ho'uka haguã chupe. Ha he'i: —Peheja, jahecha oúpa Elías omboguejy chupe.
Jesús katu osapukái hatã jey, ha omano.
Upévo pe ao pyguasu osãingóva Tupao pegua osoro mbyte rupi yvate guio yvývo.
Pe ñorãirõhára ruvicha oĩva Jesús renondépe, ohechávo mba'éichapa omano, he'i: —Añetehápe niko kóva Tupã Ra'y ra'e.
Upépe oĩ avei kuña oma'ẽva mombyrýgui, umíva apytépe oĩ María Magdalena, María, Santiago ku imitãvéva ha José sy, ha Salomé.
Ko'ã kuña omoirũva'ekue Jesúspe ha oipytyvõva'ekue chupe, ha'e oĩ ramo guare Galiléape. Ha ambue kuñakuéra ojupiva'ekue hendive Jerusalénpe, oĩ avei upépe.
Upe ára pytu'uha ára mboyve, oñembosako'ihápe opavave pytu'uha ararã, ha ka'aru pytũvoma,
José Arimateagua, ha mbojovakehára aty apyte pegua ojeapóva mba'érõ, ha oha'arõva avei upe ára Tupã sãmbyhy outaha, oike okyhyje'ỹre Pilato rendápe ha ojerure chupe Jesús retekue.
Pilato oñemondýi ohendúvo Jesús omanóma hague. Ohenói pe mburuvichápe ha oporandu chupe arémapa omano hague.
Pe mburuvicha omombe'u rire chupe, Pilato ome'ẽka Jesús retekue Josépe,
Upérõ José ojogua peteĩ savana porã, omboguejy Jesús retekue ha oñuã pype. Upéi omoĩ peteĩ itakua ojejo'ova'ekuépe, ha omboty pe itakua juru peteĩ itápe.
María Magdalena ha María José sy ohecha mamópa oñemoĩ.
Ohasa rire pytu'uha ára, María Magdalena, María Santiago sy ha Salomé, ojogua mba'e ryakuã porã omona haguã Jesús retekuére,
ha upe semána ñepyrũha árape, kuarahy osẽvo, oho hikuái Jesús oñeñotỹ haguépe.
He'i ohóvo ojupe hikuái: —Mávapa oipe'áta ñandéve pe ita, itakua jurúgui?
Ha oma'ẽvo, ohecha hikuái pe ita noĩ veimaha hendaguépe. Ko ita niko tuichaetereiva'ekue.
Oikévo upe itakuápe ohecha hikuái oguapyha ijakatúa gotyo peteĩ mitã rusu ijao morotĩ pukúva. Umi kuña oñemondýi.
Ha'e katu he'i chupekuéra: —Ani peñemondýi. Peẽ peheka Jesús Nazaret guápe, oñemosãingova'ekue kurusúre. Oikove jeýma, ndaipóri ápe. Pehecha upe oñemoĩ hague.
Tapeho peje hemimbo'ekuérape ha Pédrope ko'ágã oho hína henonderãkuéra Galiléape. Ha upépe ohecháta chupe hikuái, ha'e he'i haguéicha.
Upépe umi kuña oje'ói pe itakuágui, oryryipa oñemondýigui. Ha nde'íri mba'eve avavépe okyhyjégui.
Jesús oikove jey rire pe semána ñepyrũha ára ko'ẽvo, ojechauka raẽ María Magdalena, 7 mba'epochy omosẽva'ekuéguipe.
Ha'e oho ha omomarandu umi Jesús ndive oikova'ekuépe, ndovy'avéi etéva ha hasẽ joáva hikuái.
Ko'ãva ohendúvo Jesús oikoveha ha ha'e ohecha hague chupe, ndogueroviái.
Upe rire, Jesús ojechauka ambue kuimba'érõ guáicha, mokõi ha'ekuérava ñu gotyo ohóvape.
Ko'ãva oho omomarandu umi ambuekuérape ha chupekuéra avei ndogueroviái hikuái.
Ipahápe Jesús ojechauka avei umi 11 hemimbo'ekuérape, ha'ekuéra oguapy aja mesápe. Oja'o chupekuéra ndogueroviái haguére ha ipy'a hatãgui oguerovia haguã umi chupe ohechava'ekuépe.
Ha he'i chupekuéra: “Tapeho opa rupi ko yvy jerekuévo ha pemombe'u opavavépe upe marandu porã.
Pe ogueroviáva ha oñemongaraikáva ohupytýta ivaívagui ñesẽ, pe oguerovia'ỹva katu ohóta aña retãme.
Ha ko'ã techaukarã omoirũta umi ogueroviávape: che rérape omosẽta mba'epochy, oñe'ẽta ñe'ẽ pyahu,
ipópe oguerekóta mbói, ha ho'u ramo pohã vai ndojapomo'ãi mba'eve hesekuéra, omoĩta ipo hasývare ha oporomongueráta.”
Oñe'ẽ rire chupekuéra, Ñandejára Jesús ojehupi yvágape ha oguapy Tupã akatu gotyo.
Ha'ekuéra osẽ omyerakuãvo upe ñe'ẽ opa rupiete, ha Ñandejára oipytyvõ chupekuéra ha omyañete iñe'ẽnguéra umi mba'e hechapyrãva rupi.
Ko'ãva hína umi Jesucristo ypykue. Ha'e David ha Abraham ñemoñareva'ekue.
Abraham, Isaac ruva'ekue; Isaac, Jacob ru ha Jacob katu Judá ha tyvýrakuéra ru.
Judá, Fares ha Zérah ru, ha isykuéra Tamar. Fares, Hesrón ru; Hesrón, Aram ru;
Aram, Aminadab ru; Aminadab, Nahasón ru; Nahasón, Salmón ru;
Salmón, Booz ru, ha Booz sy Rahab. Booz, Obed ru ha isy katu Rut. Obed, Jesé ru,
ha Jesé, mburuvicha guasu David ru. David, Salomón ru ha isy katu Urías rembirekore.
Salomón, Roboam ruva'ekue; Roboam, Abías ru; Abías, Asá ru;
Asá, Josafat ru; Josafat, Joram ru; Joram, Ozías ru;
Ozías, Jotam ru; Jotam, Ahaz ru ha Ahaz, Ezequías ru.
Ezequías, Manasés ru; Manasés, Amón ru; Amón, Josías ru.
Josías, Jeconías ha tyvýrakuéra ru. Upérõ Israelguakuéra ojererahava'ekue tembiguái ramo Babilóniape.
Upe rire, ouva'ekue Salatiel, Jeconías ra'y. Ha'e Zorobabel ruva'ekue.
Zorobabel katu Abihud ru; Abihud, Eliaquim ru; Eliaquim, Azor ru.
Azor, Sadoc ru; Sadoc, Aquim ru; Aquim, Eliud ru;
Eliud, Eleazar ru; Eleazar, Matán ru; Matán, Jacob ru.
Jacob, José ru; ha José María ména. María hína, Jesús hérava Cristo, sy.
Upéicha jajuhu oĩha 14 ñemoñare Abraham guive David peve; ha 14, David guive Israelgua Babilóniape ojereraha ramo guare peve; ha 14 avei upe guive, ou peve Cristo.
Jesucristo ou ramo guare kóichava'ekue: Isy María ome'ẽma iñe'ẽ omenda haguã Josére. Ha oiko mboyve oñondive, María ojejuhu hye guasuha Espíritu Santo rupi.
José katu, kuimba'e ijoheipyréva, nomoherakuã vaiséi chupe. Oheja reise mo'ãnte chupe, avave oikuaa'ỹre.
Ko'ã mba'e ombojere aja iñakãme, ojehechauka chupe iképe Ñandejára remimbou, ha he'i chupe: —José, David ñemoñare, ani rekyhyje reraha haguã ne rembirekorã Maríape. Pe mitã ha'e oguerekótava niko Espíritu Santo pu'aka rupi ou.
María imembýta ha rembohérata pe mitã Jesús. Ha'e hína upe oguenohẽtava hetã guápe hembiapo vaikuégui.
Ko'ã mba'e ojehu oiko haguã hekoitépe upe Ñandejára he'iva'ekue maranduhára rupi:
“Kuñataĩ imarã'ỹva hye guasúta ha imemby kuimba'éta. Oñembohérata Emanuel, (he'iséva “Tupã ñane ndive”).”
José opáyvo, ojapo Ñandejára remimbou he'i haguéicha chupe, ha ogueraha hembirekorã Maríape.
Oiko'ỹre oñondive imemby, ha José ombohéra Jesús.
Jesús ou ypyva'ekue táva Belénpe, oĩva Judea yvýpe, mburuvicha guasu Herodes oikovépe ramo guare. Upérõ, oguahẽ Jerusalénpe, kuarahy resẽ guio, karaikuéra oikuaáva umi mba'e ojehútava mbyjakuérare oma'ẽvo.
Ha oporandu hikuái upépe: —Moõpa oime pe mitã ouva'ekue Israelguakuéra ruvicha guasurã? Rohecha niko kuarahy resẽme mbyja chupe omohenondéva, ha roju romomba'e guasúvo chupe.
Mburuvicha guasu Herodes oikuaávo upéva ipy'a tarovaite, ha Jerusalengua avei.
Upémarõ, mburuvicha guasu ohenoika pa'i ruvichakuérape, Moisés rembiapoukapy mbo'ehakuérape, ha oporandu chupekuéra mamópa ouva'erã ra'e pe Mesías.
Ha'ekuéra he'i chupe: —Táva Belénpe, oĩva Judea yvýpe. Maranduhára péicha omoĩva'ekue kuatiápe he'i ramo guare:
“Ha nde Belén reiméva Judá yvýpe, nanemichĩvéi mba'eveichave ramo távakuéra apytépe upe tetã megua. Nde hegui osẽta peteĩ mburuvicha guasu oisãmbyhýtava che retã Israel.”
Upérõ, Herodes ohenoika ha'eñoháme umi karai arandúpe. Ha oporandu chupekuéra araka'etépa ohecha ra'e hikuái pe mbyja.
Upéi omondo chupekuéra Belénpe he'ívo: —Tapeho ha peikuaa porã moõpa oime pe mitã. Pejuhu rire, peju che momarandu, che avei aha haguã amomba'e guasu chupe.
Mburuvicha guasu oñe'ẽmbami rire, umi karai oje'ói. Ha pe mbyja ohechava'ekue hikuái kuarahy resẽvo, oho henonderãnguéra, opyta peve pe mitã oĩha ári.
Umi karai arandu tuicha ovy'a ohechávo pe mbyja.
Ha oikévo pe óga ryepýpe, ohecha hikuái pe mitãme, isy María ndive. Oñesũ ha omomba'e guasu chupe hikuái. Upéi oguenohẽ ikarameguãgui ha ome'ẽ chupe óro, insiénso ha mírra ryakuã porã.
Ha Tupã omomarandu rire chupekuéra iképe ani haguã oho Herodes rendápe, oje'ói hikuái hetãme ambue tape rupi.
Oho rire umi karai arandu, peteĩ Ñandejára remimbou ojehechauka Josépe iképe, ha he'i chupe: —Epáy ha epu'ã. Eraha ne ndive pe mitã ha isy, ha pya'e tereho Egíptope. Epyta upépe che romomarandu peve. Herodes ohekaukáta hína pe mitã ojuka haguã.
Upévo José opáy. Pe pyharépe voi ogueraha pe mitã ha isy Egíptope.
Ha opyta hikuái upépe Herodes omano meve. Péicha ojehu oiko haguã hekoitépe upe Ñandejára he'iva'ekue maranduhára rupi: “Egíptogui ahenóiva'ekue che Ra'ýpe.”
Herodes ohecha kuaávo umi karai arandu ombotavy hague chupe, ipochyeterei. Upévare, ojukaukapaite mitã kuimba'e omboty'ỹva guive mokõi áño, oikóva Belénpe ha ijerekuévo. Umi mitã ojejuka karai arandukuéra omombe'u haguére chupe mba'e árapepa ohecha ra'e hikuái pe mbyja.
Ha péicha oiko, ojehu haguã hekoitépe maranduhára Jeremías omoĩva'ekue kuatiápe:
Oñehendu Ramáme tasẽ ha jahe'o soro. Raquel ojahe'o hína imembykuérare, ha omanomba haguére hikuái ndohejái avavépe omyangapyhy chupe.
Herodes omano riréma, peteĩ Ñandejára remimbou ojechauka Josépe iképe, Egíptope. Ha he'i chupe:
—Epáy ha epu'ã. Eraha pe mitã ha isy, ha tereho jey Israélpe. Omanombáma umi ojukaseva'ekue pe mitãme.
Upévo José opu'ã, ha ogueraha pe mitã ha isy, Israélpe.
José oikuaávo Arquelao oĩha mburuvicha guasúrõ itúva Herodes rendaguépe, okyhyje oho haguã upépe. Ha Tupã omomarandu chupe iképe oho haguã yvy Galiléape.
Oguahẽvo upépe, oho oiko peteĩ táva hérava Nazarétpe. Ha péicha ou ojehu umi maranduhára he'iva'ekue, Jesús oñemboherataha Nasaréno.
Umíva umi árape Juan Bautista oñemoñe'ẽ yvy ojeiko'ỹháme, Judéape.
Ha he'i: —Pembyasy pene angaipa ha peheja. Hi'aguĩma hína Tupã sãmbyhy yvágagui oúva.
Ko Juan rehe niko maranduhára Isaías oñe'ẽva'ekue, omoĩ ramo guare kuatiáre kóicha: “Peteĩ osapukáiva yvy ojeiko'ỹháme: ‘Pembosako'i Ñandejárape haperã, pejapo chupe tape ikarẽ'ỹva.’”
Juan ao ojejapo kaméllo raguekuégui ha iku'a jokuaha vakapígui. Ha hembi'uva'ekue tuku ha eíra ka'aguy.
Opavave Jerusalén ha Judeagua osẽ hendápe ohendu haguã iñe'ẽ, ha péicha avei umi Jordán rembe'y rupi oikóva.
Oñemombe'u hembiapo vaikuégui ha Juan omongarai chupekuéra ysyry Jordánpe.
Juan ohechávo umi fariséo ha Saduséokuérava hetaha oúva oñemongarai haguã, he'i chupekuéra: —Peẽ mbói ñemoñare! Máva piko he'i peẽme ikatúne haguã pekañy upe ñenupã Tupã omboútavagui?
Peikóke ojehecha porã haguã pende rehe pejevyha Ñandejára gotyo.
Ani peimo'ã peje haguére “Ore niko Abraham ñemoñare” ndojehumo'ãiha peẽme mba'eve. Cháke ha'e peẽme, Tupã ikatuha ko'ã itágui jepe ojapo Abrahámpe iñemoñarerã.
Cháke, hácha ojeitýtama yvyra rapóre. Opa yvyra hi'a porã'ỹva guive, ojeitýta ha oñemombóta tatápe.
Che niko añetehápe ýpe pomongarai, pembyasy haguére pene rembiapo vaikue. Upe oútava che rire katu pene mongaraíta Espíritu Santo ha tatápe. Ha'e ipokatuve che hegui, ha chéve ndaijái ipy reheguánte jepe arahávo chupe.
Pála ipópe ombovevéta pe ikoga'a ra'ỹi hakãngue reígui. Ha oñongatúta pe ha'ỹingue ha ohapýta pe hakãngue rei, peteĩ tata araka'eve ogue'ỹtavape.
Jesús osẽ Galiléagui ha oho Juan rendápe, ysyry Jordánpe, ha'e omongarai haguã chupe.
Ha Juan nomongaraiséigui Jesúspe he'i chupe: —Nde uvei niko chéve che mongaraiva'erã. Ha piko nde reju che rendápe?
Jesús katu he'i chupe: —Marãve ndoikói. Iporã niko jajapopa hekoitépe Tupã oipotáva. Ha Juan ojapo Jesús he'i haguéicha chupe.
Jesús oñemongarai rire ha osẽvo upe ýgui, yvága ojepe'a ha Jesús ohecha Tupã Espíritu, oguejýva hi'ári pykasúicha.
Upévo oñehendu peteĩ oñe'ẽva yvágagui, ha he'íva: —Kóva hína che ra'y ahayhúva, che aiporavova'ekue.
Upe rire Espíritu ogueraha Jesúspe yvy ojeiko'ỹháme, upépe Aña oipy'a ra'ã haguã chupe.
Ohasa 40 ára ha pyhare pukukue ho'u'ỹre mba'eve, upe rire iñembyahýi.
Upépe Aña oñemboja Jesús rendápe oipy'a ra'ã haguã chupe, ha he'i: —Nde ramo añete Tupã ra'y, ere ko'ã itágui toiko mbujape.
Ha Jesús katu ombohovái chupe ha he'i: —Ñandejára Ñe'ẽme he'i: “Ndaha'éi tembi'u añónte oikotevẽva yvypóra oikove haguã, opa ñe'ẽ Tupã jurúgui osẽva rehe avei oikotevẽ.”
Upéi katu Aña ogueraha chupe táva marangatu Jerusalénpe, ha ohupi chupe pe Tupao ijyvatevehápe,
ha he'i chupe: —Nde ramo añete Tupã ra'y, ejepoi oakãvo. Ñandejára Ñe'ẽme niko he'i: “Tupã he'íta hemimboukuérape oñangareko haguã nde rehe. Ipópe ha'ekuéra nde rupíta, ani haguã reñepysãngánte jepe.”
Jesús katu he'i chupe: —Ñandejára Ñe'ẽme niko he'i avei: “Ani reipy'a ra'ã Tupã nde Járape.”
Ipahápe, Aña ogueraha chupe peteĩ yvyty ijyvatéva ru'ãme. Ha upégui ohechaukapa chupe umi tetã yvy arigua, ha umi mba'eta ipype oĩva.
Ha he'i chupe: —Ame'ẽmbáta ndéve ko'ã mba'e, reñesũ ramo che renondépe ha che momba'e guasu.
Jesús katu he'i chupe: —Tereho ko'águi Sataná. Ñandejára ñe'ẽme niko he'i: “Tupã nde Jára renondépe reñesũva'erã, ha chupe añónte remomba'e guasuva'erã.”
Upépe Aña oheja chupe. Ha oguahẽ Jesús rendápe Tupã remimboukuéra oúva oipytyvõ haguã chupe.
Jesús ohendúvo Juan oñemyakãsã hague, oho jey yvy Galiléape.
Osẽ táva Nazarétgui ha oho opyta Cafarnaúmpe, peteĩ táva oĩva yguasu rembe'ýpe, Zabulón ha Neftalí ñemoñarekuéra ypýpe.
Upéva ojehu oiko haguã hekoitépe umi mba'e maranduhára Isaías omoĩva'ekue kuatiáre he'i ramo:
Zabulón ha Neftalí ñemoñarekuéra yvy opytáva yguasu gotyo ysyry Jordán mboypýri! Nde, yvy Galiléa, ambue tetãgua oikohápe!
Umi yvypóra nde pypegua, oikova'ekue pytũmbýpe, ohecha tesape tuicháva. Tesapeha peteĩ ohesapéva umi omanómava'ekuéicha oikóvape.
Upe guive Jesús oñepyrũ oñemoñe'ẽ ha he'i: —Pejevy Tupã gotyo. Hi'aguĩma hína ñesãmbyhy yvágagui oúva.
Jesús oguata jave oikóvo yguasu Galiléa rembe'y rupi, ohecha mokõi ojoryvýpe, Simón hérava avei Pedro ha Andréspe. Ha'ekuéra niko pira renohẽha, ha oity hína hikuái pyaha ýpe.
Jesús he'i chupekuéra: —Peju che moirũ, ha che pombo'éta penohẽ haguã pende rapichápe jejopy vaígui.
Upepete voi oheja hikuái umi pyaha, ha oho hendive.
Ha Jesús ohovévo upégui, ohecha jey mokõi ojoryvývape, Santiago ha Juan, Zebedeo ra'ykuérape. Ha'ekuéra oĩ hína itúva ndive ha omyatyrõ umi irrédkuéra kanóape. Jesús ohenói chupekuéra,
ha upepete voi oguejy hikuái ikanóagui, oheja itúvape, ha omoirũ Jesúspe.
Jesús oiko yvy Galiléa rupi, ha oporombo'e umi judíokuéra tupao rupi. Ha'e omoherakuã marandu porã oñe'ẽva Tupã sãmbyhýre. Hetápe avei omonguera opaichagua mba'asy ha mba'e vaígui.
Jesús herakuã opa rupi yvy Siria tuichakue. Ha ojegueru chupe opaichagua hasýva ha hete rasýva, umi mba'epochy poguýpe oikóva, itarováva ha umi ijapapágui oguata'ỹva. Ha Jesús omonguera chupekuéra.
Heta oĩ ohóva Jesús rapykuéri Galiléagui, Decápolis, Jerusalén, Judea ha Jordán mboypýrigui.
Ohechávo Jesús hetaha umi ijatýva, ojupi peteĩ yvytymíme ha upépe oguapy. Hemimbo'ekuéra oñembyaty ijerekuévo,
ha Jesús oñepyrũ ombo'e chupekuéra he'ívo:
“Ovy'ava'erã umi ohecha kuaáva imboriahuha ipy'apýpe, chupekuéra guarã hína ñesãmbyhy yvágagui oúva.
Ovy'ava'erã umi ohasa asýva, Tupã voi omyangapyhýta chupekuéra.
Ovy'ava'erã umi ojejapo'ỹva, Tupã ome'ẽta chupekuéra yvy imba'e teerã.
Ovy'ava'erã umi Tupã rembipotánte oipotáva ojehu, ha'e ome'ẽta chupekuéra opa oikotevẽva.
Ovy'ava'erã umi oiporiahurerekóva hapichápe, Tupã oiporiahurerekóta chupekuéra.
Ovy'ava'erã umi ipy'a potĩva, ha'ekuéra ohecháta Tupãme.
Ovy'ava'erã umi oporomoingo porãva, Tupã oguerekóta chupekuéra ita'ýra ha itajýra ramo.
Ovy'ava'erã umi ohasa asýva Tupã rembipota ojapógui, chupekuéra guarã hína ñesãmbyhy yvágagui oúva.
Pevy'ava'erã pejeja'o ha pehasa asy ramo, ha oje'e ramo pende rehe opa mba'e vai, che ndive peikógui.
Pevy'a ha pende py'a rorýke, tuicha jopói oñeme'ẽtagui peẽme yvágape. Peẽicha avei, maranduhárakuéra ohasa asyva'ekue peẽ mboyve.”
Peẽ niko jukýicha hína ko yvy ári. Juky nahe'ẽvéi ramo niko ndaikatu véima oñemohe'ẽ jey, naiporã véima mba'everã. Upévare, okápe oñemombo ha oñepyrũmba hese.
Peẽ niko mba'e rendýicha hína ko yvy ári. Peteĩ táva oĩva yvyty ru'ãme niko ndaikatúi ndojehecháivo.
Avave niko nomyendýi mba'e rendy ha upéi omoĩ mbayru guýpe térã tupa guýpe. Yvate katu oñemoĩ, ohesape haguã óga ryepýpe oĩvape.
Péicha aveíke, peñeha'ã peẽ pehesape opavave renondépe. Ha ha'ekuéra ohechávo pene rembiapo porãngue, omomba'e guasúta pende Ru, yvágape oĩvape.
Ani peimo'ã che aju hague amboyke haguã Moisés rembiapoukapy térã umi mba'e maranduhárakuéra oporombo'eva'ekue. Che ndajúi amboykévo umíva, aju umíva ojehupa haguã hekoitépe.
Añete ha'e peẽme, yvága ha yvy oĩ aja, mba'evete asy ndojepe'amo'ãi Moisés rembiapoukapýgui, ojehupa peve umi mba'e ipype oĩva.
Upévare, upe omboykéva Tupã rembiapoukapy ha ojapo'ỹva pe michĩvéva jepe, ha oporombo'éva péicha ojejapo haguã, upévata pe michĩvéva Tupã oporosãmbyhyhápe yvágape. Upe Tupã rembiapoukapy ojapo ha oporombo'éva katu, tuicháta Tupã oporosãmbyhývo yvágape.
Che ha'e peẽme ikatutaha peguahẽ yvágape Tupã oporosãmbyhyhápe, peẽ peñeha'ãve ramo pejapo Tupã rembipota, umi Moisés rembiapoukapýre oporombo'évagui ha fariséokuéragui.
Peẽ peikuaa yma oje'e hague pende ypykuérape: “Aníke reporojuka. Pe oporojukáva oñembojovakeva'erã.”
Che katu ha'e peẽme: Opavave oñembojovakeva'erã ipochy haguére hapicha ndive. Ha oimérõ he'íva hapichápe ‘Nde výro’ upéva ojererahava'erã karaikuéra renondépe. Ha pe he'íva hapicháre ‘Nde aña ra'y’ upéva ohóta ochyryry aña retãme.
Upévare, rerahakuévo hína ne mba'e kuave'ẽ altárpe ha nemandu'a sapy'a nde rapicha ipy'a vaiha ne ndive,
eheja ne mba'e kuave'ẽ pe altar renondépe ha tereho nde rapicha rendápe. Eñemoĩ porã raẽ hendive ha upéi katu eju altárpe ha eme'ẽ ne mba'e kuave'ẽ.
Oimérõ nde rerahaséva ñembojovakehápe, tapére ikatu aja gueteri, eñeha'ã eñemoĩ porã hendive. Upeicha'ỹrõ, pe mbojovakehára ne me'ẽta mburuvichápe, ha mburuvicha ne moingéta yvyrakuápe.
Añetehápe ha'e ndéve, upégui neresẽmo'ãi neremyengoviapái peve viru pehẽngueminte jepe ndéve hembýva.
Peẽ peikuaa oje'e hague yma: “Ani reporomyakã ratĩ.”
Che katu ha'e peẽme: Oimeraẽ oma'ẽva peteĩ kuñáre ha oguerekose chupe, upéva ku oikómarõ guáicha hendive ipy'apýpe.
Upévare, nde resa nde reitýtarõ angaipápe, enohẽ ha mombyry emombo. Iporãve niko oñehundi nde rete michĩ ra'ymi, aña retãme rejeity rangue nde rekovete.
Ha nde po nde reitýtarõ angaipápe katu eikytĩ, ha mombyry emombo. Iporãve niko oñehundi nde rete michĩ ra'ymi, aña retãme rejeity rangue nde rekovete.
Oje'eva'ekue avei: “Oimeraẽ opoíva hembirekógui, ome'ẽva'erã chupe kuatia he'íva opoiha chugui.”
Che katu ha'e peẽme: “Peteĩ kuimba'e opoírõ hembirekógui, ha ndaha'éi ramo omenda'ỹva'erã haguére ojuehe hikuái, hese opẽta ágã hembirekore oporomyakã ratĩrõ omenda jeývo. Pe kuimba'e hese omendáva, oporomyakã ratĩta avei hína.”
Peikuaa avei oje'e hague pende ypykuérape yma: “Ani repyrũ ne ñe'ẽ Ñandejára renondépe reme'ẽva'ekuére.”
Che katu ha'e peẽme: Ani peme'ẽ pene ñe'ẽ mba'eveichavérõ. Ani yvágare, cháke upéva Ñandejára guapyha,
térã yvýre, cháke upéva ipyenda. Ani Jerusalén rehe, upévako mburuvicha guasu Tupã táva.
Pene akãre jepe ani peme'ẽ pene ñe'ẽ. Peẽ niko ndaikatúi, peteĩ pene akãraguénte jepe pemyapatĩ térã pemohũ.
Peje uvei ‘Hẽe’, térã ‘Nahániri’. Pejeve ramo, upéva ou Pe Ivaívagui.
Peikuaa oje'e hague: “Oimeraẽ ohesa mombúva ramo hapichápe, chupe ojehesa mombuva'erã. Ohãi'o ramo hapichápe, chupe oñehãi'ova'erã.”
Che katu ha'e peẽme: “Ani pemyengovia pe ivaíva ojapóvape pende rehe. Oĩ ramo nde rova petéva, eheja ta nde rova pete jovái.
Oĩ ramo nde rerahaséva mbojovakehápe oipe'aségui ndehegui nde ao, eheja togueraha nde ahoja avei.
Oĩ ramo oguerojaukaséva ndéve imba'e pohýi 1 legua, eraha chupe 2 legua.
Oimérõ omba'e jeruréva ndéve, eme'ẽ chupe upe ojeruréva. Oĩ ramo omba'e poruséva, eiporuka chupe.”
Peikuaa avei oje'e hague: “Ehayhu nde rayhúvape, ha nandea'éiva'erã nde rayhu'ỹvare.”
Che katu ha'e peẽme: “Pehayhu umi pende rayhu'ỹvape, ha peñembo'e umi pene mbohasa asývare.
Péicharõ peẽ pehechaukáta pejoguaha pende Ru yvágape guápe. Ha'e niko oheja kuarahy ojope peteĩcha iñaña ha imarangatúvape guarã, ha ogueru ama hembiapo porã ha hembiapo vaívape guarã.
Mba'éicha piko Tupã omyengoviáta peẽme, peẽ pehayhúrõ umi pende rayhúvapente? Umi viru ombyatýva táva Roma peguarã jepe niko péicha oiko.
Ha peẽ peñe'ẽrõ umi peikuaávapente, piko mba'e iporãva oĩ upévape? Umi Tupãre ojerovia'ỹva jepe niko péicha ojapo.
Pene marangatúke peẽ, pende Ru yvágape oĩva imarangatuháicha.”
Pejapóvo oimeraẽ mba'e Tupãme pemomba'e guasu haguã ani pejapo opavave rovake pejechauka haguã. Upéicha pejapo ramo pende Ru oĩva yvágape nomyengoviái chéne peẽme mba'evépe.
Upévare, peipytyvõ ramo oikotevẽvape ani pemoherakuã opa rupi, ojapoháicha umi hova mokõiva umi tupaoha rupi, térã umi okaháre. Ha'ekuéra péicha ojapo oñeñe'ẽ porã haguã hesekuéra. Añetehápe ha'e peẽme, chupekuéra niko oñemyengoviapáma oñemyengoviava'erã.
Peẽ peipytyvõ ramo oikotevẽvape, ani peheja oikuaa pende rapicha pehayhuvéva.
Kirirĩháme pejapo, ha péicha pende Ru ohecháva mba'épa pejapo kirirĩháme, omyengoviáta peẽme pene rembiapokue.
Peẽ peñembo'e jave, ani peñembo'e umi hova mokõi vaicha. Ha'ekuéra niko ñembo'yhápe oñembo'e umi judíokuéra tupao rupi, térã umi tape ojuasaha rupi ojehechauka haguã opavavépe. Añetehápe ha'e peẽme, chupekuéra niko oñemyengoviapáma oñemyengoviava'erã.
Peẽ peñembo'éta vove katu, peike pende kotýpe, pemboty pene rokẽ, ha peñembo'e pende Rúpe pene añoháme. Ha pende Ru ohecháva mba'épa pejapo pene añoháme, omyengoviáta peẽme pene rembiapokue.
Peñembo'e jave ani pene ñe'ẽ heta rei, ojapoháicha umi Tupãre ojerovia'ỹva. Ha'ekuéra niko oimo'ã oñe'ẽ heta haguére Tupã ohendutaha chupekuéra.
Ani pejapo ha'ekuéra ojapoháicha. Pende Ru niko oikuaáma voi pene remikotevẽ, peẽ pejerure mboyve chupe.
Upévare, kóicha peñembo'eva'erã: Ore Ru yvágape reiméva, toñemomba'e nde réra marangatu.
Eju ore sãmbyhy, tojejapo ne rembipota yvy ári yvágape guáicha.
Eme'ẽ oréve ore rembi'urã ko árape guarã.
Eheja rei oréve ore rembiapo vaikue, ore roheja reiháicha opavave ore rehe ojapo vaiva'ekuépe.
Aníkena rehejátei rojepy'a ra'ã. Ore pe'a uvei ivaívagui.
Peẽ peheja rei ramo pende rehe ojapo vaívapa, pende Ru yvágape oĩva oheja reíta avei peẽme ivaíva pejapova'ekue hese.
Ndapehejái reíri ramo katu, umi pende rehe ojapo vaíva, pende Ru oĩva yvágape ndohejareimo'ãi peẽme pene angaipa.
Ndape'úi jave mba'eve Tupãme pemomba'e guasu haguã, ani peñembohovasy umi hova mokõi vaicha. Ha'ekuéra niko péicha ojapo ojechauka haguã ndo'úi jave hína mba'eve. Añetehápe ha'e peẽme, chupekuéra niko oñemyengoviapáma oñemyengoviava'erã.
Peẽ ndape'úi jave mba'eve Tupãme pemomba'e guasu haguã, pejovahéi ha peñakãkarãi,
ani haguã avave ohechakuaa ndere'uiha mba'eve Tupãme remomba'e guasu haguã. Nde Ru añónte ohecháta pe ne añoháme rejapóva. Ha'e ohecha kuaáta ndéve ha omyengoviáta ndéve ne rembiapokue.
“Ani pembyaty mba'eta ko yvy ári, tigua'ã ho'upahápe ha opa mba'e itujuhápe, ha mondaha oikehápe omonda haguã.
Pembyaty uvei mba'e reta yvágape, tigua'ã ho'upa'ỹháme ha opa mba'e ituju'ỹháme, ha mondaha oike'ỹháme omonda haguã.
Pe oĩháme ne mba'e reta, upépe avei remoĩta nde py'a.”
Ñande resa niko hína pe ñande rekove omyesakãva. Nde resa hesãi ramo, omyesakãta nde rekove.
Nde resa nahesãi ramo katu, nde rekove iñipytũmbáta. Ha pe omyesakãva'erãva ndéve nde rekove iñypytũ ramo, piko mba'eichaiteve hypy'ũta ndéve pe pytũ.
Avave ndaikatúi ijára mokõivo. Ndaija'éine peteĩre ha ohayhúne pe ambuépe, térã ombojeroviáne peteĩme ha ojahéine pe ambuére. Ndaikatúi ñambojerovia Tupãme ha virúpe oñondive.
Upévare ha'e peẽme: Ani pejepy'apy mba'épa pe'úta térã mba'épa pemondéta peikove haguã. Ñande rekove nga'u piko namba'e guasuvéi tembi'úgui? Ha ñande rete umi aógui?
Pema'ẽ umi guyra árare ovevéva. Ha'ekuéra noñemitỹi, nomono'õi ha noñongatúi mamove. Opáichavo, pende Ru yvágape oĩva omongaru chupekuéra. Peẽ niko mba'e guasueteve chuguikuéra.
Máva piko pende apytégui ojepy'apy haguére ikatúne ombojoapy hekove michĩ ra'ymínte jepe?
Maerã piko pejepy'apy pemondeva'erãre? Pema'ẽ umi yvoty ñúme guáre, mba'éichapa okakuaa, omba'apo ha ojapo'ỹre mba'eve.
Che ha'e peẽme, mburuvicha guasu Salomón jepe opa ijeguaka reheve naiporãiva'ekue umi yvoty iporãháicha.
Ha Tupã péicha omondérõ umi ka'avo ñúme opu'ãva ko'ágã, ha ko'ẽrõ ojehapýtava tatakuápe, ko'yteve pene mondéta peẽme, peẽ tekove jerovia'ỹ.
Upévare, ani pejepy'apy ha peje: ‘Mba'éiko ja'úta? Mba'éiko ñamboy'úta? Mba'éiko ñamondéta?’
Opa ko'ã mba'ére niko ojepy'apy umi Tupãre ojerovia'ỹva. Peẽ katu niko oĩ pende Ru yvágape oikuaáva peikotevẽha ko'ã mba'ére.
Upévare, pejepy'apy uvei Tupã sãmbyhýre pejapo haguã hembipota. Upéi oñeme'ẽta peẽme opa ko'ã mba'e avei.
Ani pejepy'apy ko'ẽrõguáre, peheja umíva ko'ẽrõrã. Ani pembojo'a jepy'apy peteĩ árape ijehegui voínte oguerúvape.
Ani pemoĩ vai pende rapichápe, ndapeipotái ramo Tupã pene moĩ vai peẽme.
Tupã pene moĩ vaíta peẽme, peẽ peporomoĩ vaiháicha. Ha peẽ pejapoháicha pende rapicháre Tupã ojapóta pende rehe.
Mba'éicha piko rehecha pe yvyra ku'i nde ryvy resápe oĩva, ha nderehechái pe yvyra poguasu nde resápe voi rerekóva?
Mba'éicha piko eréta nde ryvýpe: “Taipe'a ndéve pe yvyra ku'i nde resápe oĩva”, nde voi rereko ramo peteĩ yvyra poguasu nde resápe?
Nde, tekove rova mokõi! Eipe'a raẽ pe yvyra poguasu nde resape oĩva rehecha porã haguã, ha upéi reipe'a haguã pe yvyra ku'i nde ryvy reságui.
Ani peme'ẽ umi mba'e imarangatúva jaguápe, aníntemo ojere pende rehe ha pende su'upa. Ani peity pene mba'e jeguaka kurépe, aníntemo opyrũmba rei hese.
Pejerure, ha Tupã ome'ẽta peẽme. Peheka ha ha'e ojuhukáta peẽme, pembota Tupã rokẽ ha ha'e oipe'áta peẽme.
Ojerurévape niko oñeme'ẽ, ohekáva katu ojuhu, ha pe okẽ ombotávape ojepe'a.
Peẽ piko, pende ra'y ojerure ramo peẽme mbuja peme'ẽta chupe ita pehẽngue?
Térã ojerure ramo peẽme pira, peme'ẽta chupe mbói?
Peẽ pene rembiapo vaíva Tupã renondépe, peme'ẽ kuaa ramo iporãva pende ra'ykuérape, ko'yteve pende Ru yvágape oĩva ome'ẽta iporãva umi chupe ojerurévape.
Upévare, pejapo pende rapicháre upe peẽ peipotáva ha'ekuéra ojapo pende rehe. Upévape he'ipaitéma Moisés rembiapoukapy ha maranduhárakuéra kuatia ñe'ẽme oĩva.
Peikéke pe okẽ po'i rupi. Cháke ipy hína upe okẽ ha ipe upe tape ohóva aña retãme. Ndahasýi upe tape rupi jaiko ha heta umi oikéva upe okẽ rupi.
Upe okẽ ha upe tape ohóva tekovetépe katu ipo'i ha hasy upe rupi jaiko. Ha pokã umi ojuhúva pe okẽ.
Peñeñangarekóke maranduhára japu pene rendápe oúvagui. Ijape guio ojogua ovechápe, ipy'apýpe katu aguara guasu ñarõ.
Hembiapokuére peikuaáta chupekuéra. Ndojepo'ói niko úva ñuatĩ mátagui, térã ígo ñuatĩ pytãgui.
Ha péicha, yvyra iporãva hi'a porã. Umi yvyra ivaíva katu hi'a vai.
Ndaikatúi pe yvyra iporãva hi'a vaívo, térã pe yvyra ivaíva hi'a porãvo.
Opa yvyra ndahi'a porãiva oñekytĩva ha oñemombo tatápe.
Ha péicha, hembiapokuére peẽ pehecha kuaáta mávapa umi maranduhára japu.
Ndaha'éiko umi chéve he'íva: “Karai, karai”, oikétava yvágape Tupã oporosãmbyhyhápe. Umi ojapóva che Ru yvágape oĩva rembipotánte oikéta.
Oguahẽvo pe ára heta umi he'ítava chéve: “Karai, karai, nde rérape niko roñemoñe'ẽva'ekue. Nde rérape roityva'ekue mba'epochy hetágui, ha nde rérape rojapo heta mba'e hechapyrãva”.
Upévo ha'éta chupekuéra: “Araka'eve ndapoikuaáiva. Pejei che ypýgui peẽ tekove ahẽ.”
Upévare, pe ohendúva che ñe'ẽ ha ojapo upe ha'éva, ojogua ku karai iñakã porãvape hogarã omopu'ãvava'ekue ita ári.
Upéi ou oky ha okakuaa umi ysyry. Yvytu hatã oipeju ha ojejapipa pe ógare. Péicharõ jepe ndo'ái, oñemboguapýgui ita ári.
Pe che rendúva ha ndojapóiva che ha'éva katu, ojogua ku tekove tavýpe, omopu'ãva'ekue hogarã yvyku'i ári.
Upéi ou oky ha okakuaa umi ysyry. Yvytu hatã oipeju ha ojejapipa pe ógare ha upépe ho'a, oñembyaipaite.
Jesús oñe'ẽmba rire, opavave ohecha ramo joaite mba'éichapa ha'e ombo'e chupekuéra.
Jesús niko nombo'éi ombo'eháicha umi Moisés rembiapoukapy mbo'eha. Ha'e oporombo'e ku noikotevẽi ramo guáicha avavére oporombo'e haguã.
Jesús oguejy yvytymígui ha heta umi ohóva hapykuéri.
Oñemboja hendápe peteĩ kuimba'e ijaipáva, ha oñesũ henondépe ha he'i chupe: —Che Jára, nde reipotárõ che mongueráne che mba'asýgui.
Jesús opoko hese ha he'i chupe: —Aipota. Ekuera! Ha upepete, ojei chugui ikuru vai, ha okuera.
Ha Jesús he'i chupe: —Aníke emombe'u avavépe. Tereho uvei ejehechauka pa'ípe, ha eikuave'ẽ Ñandejárape umi mba'e Moisés he'iva'ekue oñekuave'ẽva'erãha, ojehecha haguã rekueramaha.
Jesús oikévo táva Cafarnaúmpe, peteĩ mburuvicha Romagua oñemboja hendápe. Ojerure Jesúspe oipytyvõ haguã chupe
he'ívo: —Karai, che rembiguái niko oime ógape. Ijapapaite ha oñeno hasyete.
Jesús he'i chupe: —Aháta amonguera chupe.
Pe ñorãirõhára ruvicha katu he'i: —Karai, máva piko che, nde reike haguã che rógape? Eréntena okuerataha, ha che rembiguái okueráta.
Che niko aĩ mburuvicha poguýpe, ha areko avei che po guypegua. Ha peteĩme ha'érõ oho haguã, upéva oho. Ambuépe ha'érõ ou haguã, upéva ou. Ha ha'érõ che rembiguáipe ojapo haguã ha'éva, ojapo.
Jesús ohendúvo upéva tuicha oguerohory, ha he'i umi hendive oĩvape: —Añetehápe ha'e peẽme, Israelguakuéra apytépe jepe ndajuhúiva peichaite peve ojeroviáva Tupãre.
Ha ha'eve peẽme: Heta oĩ oútava kuarahy resẽ guio ha kuarahy reike guio ha oguapýtava mesápe Abraham, Isaac ha Jacob ndive pe karu guasúpe oikótava Tupã oporosãmbyhy vove yvágape.
Umi oĩva'erã mo'ãva'ekue upépe katu, oñemosẽta okápe pytũmbýpe. Ha upépe ojahe'o soróta ha hãi mante omopururũta.
Upéi Jesús he'i pe ñorãirõhára ruvichápe: —Tereho nde rógape, ha upe rerovia haguéicha toiko ndéve. Ha upepete okuera pe hembiguái.
Jesús oho Pedro rógape ha upépe ojuhu Pedro rembireko sýpe oñenóva tupápe, iñakãnundúgui.
Ha opokóvo ipóre, pe akãnundu opi chugui. Upépe ha'e opu'ã ha oñemoĩ ohecha mba'épa Jesús oikotevẽ.
Ha oguahẽvo pyhare, ojereraha Jesús rendápe heta oĩva mba'e pochy poguýpe. Iñe'ẽmente Jesús omosẽ umi mba'epochy ha omonguera avei opa hasývape.
Kóicha ojehu, oiko haguã hekoitépe maranduhára Isaías kuatiañe'ẽ he'íva: “Ha'e oipe'apa ñande hegui ñane mba'asy ha ogueraha opa mba'e hasýva ñandéve.”
Jesús ohechávo ojerepaha hese opavave, he'i hemimbo'ekuérape ombohasa haguã chupe yguasu mboypýri.
Ha peteĩ Moisés rembiapoukapy mbo'eha oñemboja Jesús rendápe ha he'i chupe: —Mbo'ehára, che romoirũta mamo rehohápe.
Jesús he'i chupe: —Aguara'i niko oguereko ikeha, ha guyrakuéra hupa. Che, yvypóraicha ajuva'ekue katu, ndarekói mamo ambojeko haguã che akã.
Peteĩ hemimbo'ekuérava katu he'i chupe: —Che Jára, che rejána taha raẽ tañotỹmi che ru.
Jesús katu he'i chupe: —Eju katu che moirũ. Eheja umi omanómava toñotỹ umi omanóvape.
Jesús ojupi peteĩ kanóape ha hemimbo'ekuéra oho hendive.
Ha peichaháguinte, oipeju pe yguasúpe peteĩ yvytu ne ratãva, ha pe y pochy oikepa pe kanóape. Jesús katu oke hína.
Upépe hemimbo'ekuéra omombáy Jesúspe ha he'i chupe: —Ore Jára, ore pytyvõmína. Ja'yguy niko ñaína.
Jesús katu he'i chupekuéra: —Mba'ére piko peichaite peve pekyhyje? Pejerovia'ieterei niko Tupãre. Upépe Jesús opu'ã ha oñembo'y. Oja'o pochy pe yvytu ha pe ýpe, ha opi pe yvytu ha oguapy pe y.
Hemimbo'ekuéra katu oñemondyipa ha oporandu ojupe: —Mávatepa kóva, ko yvytu ha yguasu jepe iñe'ẽ rendúva chupe?
Jesús oguahẽvo yvy hérava Gadárape, oĩva yguasu mboypýri, mokõi kuimba'e osẽ umi tyvy pa'ũgui ha ohuguãitĩ chupe. Umi mokõi oĩ mba'epochy poguýpe, ha ndaipóri upe rupi ohasáva chuguikuéra.
Hatã osapukái hikuái ha he'i: —Aníke rejapo ore rehe mba'eve, Tupã Ra'y. Reju piko ore mbohasa asývo ára paha oguahẽ mboyve?
Namombyrýi upégui oĩ heta kure okarúva hína,
ha umi mba'epochy he'i Jesúspe: —Ore mosẽtarõ, eheja oréve toroike umi kure retepýpe.
Ha Jesús he'i chupekuéra: —Tapeho. Ha umi mba'epochy osẽ umi kuimba'égui ha oho oike umi kure retepýpe. Upepete, hetakue umi kure oho ojepoi ýpe, ha upépe omanomba.
Umi kure rerekua katu pya'e oho ha omombe'u opa mba'e itávape, ha mba'épa ojehu umi kuimba'épe, mba'epochy poguýpe oikova'ekuépe.
Ha tavagua maymáva osẽ oho Jesús rendápe. Ha oguahẽvo ha'e oĩháme, ojerure asy hikuái chupe oho haguã upégui.
Jesús ojupi peteĩ kanóape ha ohasa pe yguasu mboypýri ha oguahẽ pe táva ha'e oiko haguépe.
Upépe, ojegueru chupe tupápe peteĩ ijapáva. Ha ohechávo Jesús mba'éichapa ha'ekuéra ojerovia hese, he'i pe hasývape: —Néike che ra'y. Ne angaipa ojeheja reíma ndéve.
Upépe, umi Moisés rembiapoukapy mbo'eha he'i ipy'apýpe: “He'i'ỹva'erã niko he'i. Ojahéi niko Tupãre ku hendaguépe oĩrõ guáicha.”
Ha Jesús ohecha kuaágui mba'épa he'i hína hikuái, he'i chupekuéra: —Mba'ére piko ivaíva pembojere peína pene akãme?
Mba'épa ndahasyive ja'e ko kuimba'épe: “Ojeheja reíma ndéve ne angaipa”, térãpa “Epu'ã ha eguata”?
Néi, ahechaukáta peẽme ko'ágã che, yvypóraicha ajuva'ekue, ikatuha aheja reívo iñangaipa oimeraẽvape ko yvy ári. Ha upévo he'i pe ijapávape: —Epu'ã. Ehupi nde rupa ha tereho nde rógape.
Upépe pe ijapáva opu'ã, ha oho hógape.
Ohechávo upéva, oñemondyipa opavave ha omomba'e guasu Tupãme ha'e ome'ẽ haguére yvypórape peichagua pu'aka.
Jesús oho upégui, ha ohasakuévo viru oñeme'ẽháme Roma peguarã ypy rupi, ohecha peteĩ kuimba'e hérava Mateo oguapýva hína upépe. He'i chupe: —Eju che moirũ. Mateo opu'ã ha oho hendive.
Ha Jesús oguapy jave mesápe, Mateo rógape, ou oguapy Jesús ha hemimbo'ekuéra ndive umi viru ombyatýva Rómape guarã, ha heta herakuã vaíva avei.
Fariséokuéra ohechávo upéva he'i Jesús remimbo'ekuérape: —Mba'éicha rupi piko pene mbo'ehára oguapy okaru viru mbyatyha ha iñangaipáva ndive?
Jesús ohendu upéva ha he'i chupekuéra: —Hesãiva noikotevẽi pohãnohárare, hasývante.
Tapeho peikuaa mba'épa Tupã he'ise raka'e iñe'ẽme he'írõ: “Che aipota peiporiahurereko pende rapichápe, pemymbajuka rangue chéve.” Che ndajúi ahenóivo heko jojávape, hembiapo vaívapente.
Upéi Juan Bautista remimbo'ekuéra oñemboja Jesús rendápe, ha oporandu chupe: —Fariséokuéra ha ore ave, niko rohasa jepi ára ro'u'ỹre mba'eve. Mba'ére piko ne remimbo'ekuéra ndaupéichai?
Jesús he'i chupekuéra: —Peẽ piko peimo'ã peteĩ omenda ramóva irũnguéra oñembyasytaha ha'e oĩ aja hendivekuéra imendahápe? Nahániri. Ágãnte oguahẽne ára ipore'ỹvo ha'e, ha upépe katu ohasáne ho'u'ỹre mba'eve.
Avave niko nombovyvýi ao pehẽngue pyahu ao tujáre. Pe ipyahúva oñyñýine ha omondoro jeýne pe itujáva, ha upekuévo omondoro tuichave.
Kaguy pyahu niko noñembohyrúi kaguy ryru tujápe. Péicha ojejapórõ umi kaguy ryru osoróne ha oñehundíta pe kaguy ha umi hyru. Upévare, kaguy oñembohyruva'erã kaguy ryru pyahúpe, ha péicha mokõivéva oiko aréta oñembyai'ỹre.
Jesús oñe'ẽ aja chupekuéra hína, oguahẽ hendápe peteĩ myakãhára judíokuérava. Oñesũ henondépe ha he'i chupe: —Che rajy niko omano ramoite. Nde reho ramo remoĩ nde po hi'ári, oikove jeýta.
Jesús opu'ã ha oho hendive, ha hemimbo'ekuéra ndive.
Peteĩ kuña katu, hasýva ojapóma 12 áño ha huguy mantéva, oñemboja Jesús rehe hapykue guio ha opoko ijao ruguáire.
Pe kuña niko he'i ipy'apýpe: “Ijao rehénte jepe apokórõ, akueráta.”
Jesús katu oñembojere, ha ohechávo pe kuñáme he'i chupe: —Néike, che rajy. Che rehe rejerovia haguére rekuera. Ha upepete pe kuña okuera.
Ha oguahẽvo Jesús pe myakãhára rógape, ohecha umi mimby mbopuha oñembosako'íva ñeñotỹrã ha hetápe ojahe'o joáva.
He'i chupekuéra: —Pesẽmba ko'águi. Ko mitãkuña niko nomanói, okénte hína. Ha opukapa hese hikuái.
Omosẽmba rire opavavépe, Jesús oike pe mitãkuña oĩháme. Ipojái ipóre ha upévo pe mitãkuña opu'ã.
Ha opa upe jerekuévo herakuã pe ojehuva'ekue.
Jesús osẽvo upégui oho haguã, osẽ hapykuéri mokõi ohecha'ỹva, osapukáiva chupe: —Ore poriahurerekomína, nde David ra'y!
Ha oike rire Jesús hógape, oguahẽ hendápe umi ohecha'ỹva. Ha Jesús oporandu chupekuéra: —Peroviápa che ikatuha pomonguera? Ha'ekuéra he'i chupe: —Roguerovia, ore Jára.
Upévo Jesús opoko umi hesáre, ha he'i: —Toiko upe peẽ perovia haguéicha.
Ha okuera umi hesa ha ohecha porã jey. Jesús he'i jey-jey chupekuéra: —Aníke avave oikuaa kóva.
Ha'ekuéra katu, osẽmi vovénte upégui, opa rupi omoherakuã upe Jesús ojapova'ekue hesekuéra.
Umi ohecha'ỹa osẽ aja, ojegueru Jesús rendápe peteĩ kuimba'e iñe'ẽngúva, mba'epochy oguerekógui chupe ipoguýpe.
Ha Jesús omosẽvo chugui pe mba'epochy, pe iñe'ẽngúva oñepyrũ oñe'ẽ. Ha opavave oñemondyipa ha he'i: —Araka'eve ndajahecháiva mba'eve peichagua Israélpe.
Umi fariséo katu he'i: —Umi mba'epochy ruvicha voi niko hína pe ohejáva chupe omosẽ umi mba'epochýpe.
Upéi Jesús ohasa oikóvo peteĩ távagui ambuépe. Ha mamo oĩháme itupaokuéra, upépe ha'e oporombo'e. Omoherakuã avei marandu porã Tupã sãmbyhyha ára rehegua, ha omonguera opaichagua hasývape.
Ha ohechávo hetaha umi ijatýva, tuicha oiporiahurereko chupekuéra. Ohecha kuaa, ha'ekuéra ikane'õ ha ikangypaha ku ovecha herekua'ỹvaicha.
Ha he'i hemimbo'ekuérape: —Ajépa tuicha pe kokue ha heta hi'a, omono'õva'erãnte mbovy.
Upévare, pejerure pe kóga járape tombou umi ouva'erãme omono'õ.
Jesús ohenói umi 12 hemimbo'épe ha ome'ẽ chupekuéra pokatu omosẽ haguã mba'epochy, ha omonguera haguã opaichagua mba'asy.
Péicha hína umi 12 apóstol réra: tenondete Simón hérava avei Pedro, ha tyvýra Andrés. Upéi Santiago ha tyvýra Juan, Zebedeo ra'ykuéra.
Felipe ha Bartolomé, Tomás ha Mateo, viru ombyatýva Roma peguarã. Avei Santiago, Alfeo ra'y ha Tadeo.
Oĩ avei Simón, hetã rayhúva, ha Judas Iscariote, pe upéi omoñuhãva'ekue Jesúspe.
Jesús omondo hembiaporãme ko'ã 12 kuimba'épe kóicha ombo'e rire chupekuéra: —Aníke pehótei judio'ỹva oikoha rupi térã peguahẽ Samariagua távakuéra rupi.
Tapeho uvei Israelgua rendápe, ku ovecháicha okañymbáva.
Tapeho pemyerakuã hi'aguĩmaha ñesãmbyhy yvágagui oúva.
Pemonguera hasýva, pemoingove jey omanóvape, pemonguera umi hete aipávape ha pemosẽ mba'epochy opavavégui. Peẽme niko oñeme'ẽ rei ko pokatu, ani pejerure hese mba'eve.
Ani peraha viru pende jehe,
térã vosa oimehaichagua tapére guarã, térã pende ao pembojopyru haguã, térã pende py rehegua, térã yvyra pende po pegua. Opa omba'apóva niko oñemongaruva'erã voínte.
Peguahẽvo peteĩ távape térã oimeraẽ henda ojeikohápe, peheka ikatuva'erãvare pejerovia ha pepyta hógape, pesẽtaha ára peve.
Ha hógape peguahẽvo, pemomaitei umi upépe oikóvape.
Ha umi upepegua pene moguahẽ porã ramo, pejerure Tupãme upépe oĩ haguã py'a guapy, peicha'ỹ ramo katu, anínte pejerure.
Ha napenemoguahẽséi ramo térã napenerenduséi ramo katu, pesẽ pe óga térã pe távagui, ha peityvyro pende pýgui pe yvytĩmbo.
Añetehápe ha'e peẽme, ágã ára pahápe chupekuéra oñenupã pohyivéta umi táva Sodoma ha Gomórrape oikova'ekuégui. ,Peikuaáke che pomondoha ku ovecháicha aguara guasu apytépe. Upévare pene aranduva'erã mbóicha ha pene mirĩva'erã pykasúicha.
Peñangarekóke pende jehe, cháke oĩta pene myakãsãva ha pene moĩva mburuvichakuéra pópe, ha pene mbyepotíva itupaokuéra rupi.
Ha che remimbo'e haguére peẽ, pejereraháta sãmbyhyhára ha mburuvicha guasukuéra renondépe. Péicha, peẽ peñe'ẽta che rehe chupekuéra, ha umi judio'ỹvape avei.
Ha pene moĩvo hikuái mburuvichakuéra pópe, ani pejepy'apy mba'épa térã mba'éichapa peñe'ẽta. Ijávo peẽme peñe'ẽ haguã, Tupã ome'ẽta peẽme mba'épa pejéta.
Ha ndaha'emo'ãi peẽ, peñe'ẽtava. Pende Túva Espíritu oñe'ẽta pende juru rupi.
Oĩta ome'ẽva tyvýra teépe jepe ojejuka haguã, ha oĩta túva ome'ẽva ta'ýrape. Mitãnguéra opu'ãta túvakuérare, ha ojukaukáne.
Che remimbo'e haguére peẽ, avave ndaija'emo'ãi pende rehe. Pe che rehe ojeroviáva ipaha peve katu, oikovéta.
Oĩ ramo pene muñáva peteĩ távagui, tapeho ambuépe. Añetehápe ha'e peẽme ndapejapopamo'ãiha pene rembiapo távakuéra Israelgua rupi, che, yvypóraicha ajuva'ekue, aju jey mboyve.
Ndaipóri niko temimbo'e mba'e guasuvéva imbo'eháragui, ha ndaipóri tembiguái mba'e guasuvéva ijáragui.
Upévare, peteĩ temimbo'e ovy'ava'erã ohupytýrõ imbo'ehárape, ha peteĩ tembiguái ijárape. Óga járare oje'érõ Beelzebú,, piko mba'e ndoje'emo'ãi umi hóga guáre?
Ani pekyhyje avavégui. Ndaipóri okañýva ojehecha'ỹva'erã ha oñemíva ojekuaa'ỹva'erã.
Ko che ha'éva peẽme pytũmbýpe, oñehendúne ára sakãme. Ha upe che ha'éva peẽme pende apysápe, peguerosapukái óga ári guive.
Ani pekyhyje umi pende reténte ojukávagui, ha ikatu'ỹva ohundi pene ánga. Pekyhyje uvei Tupãgui, ikatúva ohundi pene ánga ha pende rete aña retãme.
Noñeme'ẽi nga'u piko mokõi guyra'imi viru pehẽnguemíre. Opáichavo, peteĩnte jepe nomanói pende Túva ndoipotái ramo.
Pene akãrague peteĩ-teĩ jepe niko ha'e oikuaapa.
Aníke aipo ramo pekyhyje, peẽ niko mba'e guasueteve hína heta guyra'ígui.
Oimeraẽ he'íva opavave renondépe che rehe ojeroviaha, che añe'ẽne hese che Ru, yvágape oĩvape.
Ha oimeraẽ he'íva opavave renondépe ndachekuaaiha, che avei ha'éne che Rúpe, yvágape oĩva renondépe, ndaikuaaiha chupe.
Ani peimo'ã che aju hague py'a guapy agueru haguã ko yvy ári. Ndajúi agueru haguã py'a guapy, ñorãirõ uvei katu.
Che aju amoingo vaívo ta'ýra itúva ndive, mitãkuña isy ndive ha tembireko iména sy ndive.
Ha péicha, pende rogagua voi pende rerekóta ija'e'ỹha ramo.
Pe itúva térã isýpe ohayhuvéva che hegui, ndaikatúi oiko che remimbo'e ramo. Ha upe ohayhuvéva ta'ýra térã tajýrape che hegui, ndaikatúi oiko che remimbo'e ramo.
Ha pe ohupi'ỹva ikurusu ijapére che moirũ haguã, upéva ndaha'éi che mba'e.
Pe hekovére hakate'ỹva, omanóta. Pe che rehe ojeroviáva ha hekovére nahakate'ỹiva katu, ojuhúta tekovete.
Oimeraẽ peẽme pene moguahẽ porãva, che moguahẽ chéve. Ha upe chéve che moguahẽva, omoguahẽ avei che mbouharépe.
Omoguahẽva maranduhárape, maranduhára haguére ha'e, upéva ohupytyva'erã jopói Tupãgui oúva maranduhárakuérape. Ha pe omoguahẽva peteĩ imarangatúvape, imarangatúgui ha'e, upéva ohupytyva'erã jopói Tupãgui oúva imarangatúvape.
Oimeraẽ ome'ẽva hi'ymínte jepe ko'ã che remimbo'épe, añetehápe ha'e peẽme ndopytamo'ãiha hekovia'ỹre chupe.
Ha Jesús oheko mbo'epa rire umi 12 hemimbo'épe, osẽ oho upégui, oporombo'e ha oñemoñe'ẽ haguã umi táva upe rupigua rupi.
Juan oĩva upérõ yvyra kuápe, ohendu umi mba'e Cristo ojapóva. Upémarõ omondo hemimbo'ekuéra apytégui Jesús rendápe.
Ha'ekuéra oporandu chupe: —Nde piko hína pe Juan he'iva'ekue outaha, térã roha'arõva'erãpa ambuépe?
Jesús he'i chupekuéra: —Tapeho peje Juánpe ko'ã mba'e peẽ pehecháva ha pehendúva peína.
Pemombe'u chupe ohecha'ỹva ohecha jeyha, ijypíva oguata porãha, ipire aipáva okueraha, ohendu'ỹva ohendu jeyha, omanóva oikove jeyha ha imboriahúvape oñehendukaha marandu porã.
Ovy'aiténe umi ipy'a ojerovia porã tapiáva che rehe.
Juan remimbo'ekuéra ohokuévo, Jesús oñepyrũ oñe'ẽ hese opavavépe, ha he'i: —Peẽ pesẽ ramo guare peho yvy ojeiko'ỹháme, mba'e pehecha haguãpa peho ra'e? Pehechápa ra'e takuapi yvytu ombovaváva? Nahániri.
Maerã aipo ramo peho? Pehópa pehecha peteĩ kuimba'e oñemonde jeguapávapa? Peẽ niko peikuaa porã umi oñemonde jeguáva oikoha mburuvicha guasukuéra rógapente.
Amo ipahápe, mba'e aipo ramo pesẽ pehecha? Peteĩ maranduhárape, ajépa. Upéicha añete. Ha pejuhu peteĩ mba'e guasuvéva maranduháragui katu.
Juan rehe niko Ñandejára Ñe'ẽme he'i: “Che amondo che ñe'ẽ rerahaha ne renonderã, ombosako'i haguã ndéve nde raperã.”
Añetehápe ha'e peẽme, ndaipóri yvypórakuéra apytépe mba'e guasuvéva Juan Bautístagui. Opáichavo, pe michĩvéva Tupã oisãmbyhyhápe, upéva mba'e guasuve chugui.
Juan Bautista ouha ára guive ko'ágã peve, heta ivaíva ojejapo ñesãmbyhy Tupãgui oúvare, ha heta oĩ mbaretépe upéva omoingoséva.
Juan ou mboyve niko maranduhárakuéra ha Moisés rembiapoukapy imandu'a ñesãmbyhy Tupãgui oúvare,
ha peẽ peroviase ramo umíva ñe'ẽ, Juan hína maranduhára Elías, pe oje'eva'ekue outaha.
Ohendúvake tojapysaka porã.
Mávarepa ikatu ambojoja umi ko'agãgua? Ojogua umi mitã pe okáre oñembojarúva ha osapukáiva ojupe:
he'ívo: “Rombopu niko peẽme mimby ha ndapejerokýi, ropurahéi peẽme purahéi jahe'o ha napenerasẽi.”
Ou niko Juan, ndokarúiva ha ndo'úiva kaguy, ha peje hese oguerekoha mba'epochy.
Upéi katu aju che, yvypóraicha ajuva'ekue, akaru ha ha'úva kaguy, ha peje che rehe, che karu ha che ka'uha, aikoha umi heko añáva ndive ha umi viru omono'õva Roma peguarã ndive. Tupã arandu niko ojehecha ñane rembiapokue rupi.
Upéi Jesús oñepyrũ oñe'ẽ pochy umi távare hetave mba'e hechapyrãva ojapo haguépe. Umi upepegua niko nombyasýi iñangaipa. Ha Jesús he'i:
—Ejererekóke nde, táva Corazín! Ejererekóke nde, táva Betsaida! Táva Tiro ha Sidónpe ajapo rire umi mba'e hechapyrãva ajapova'ekue pende pype, ymáma ojereva'erã mo'ã hikuái Tupãme, ha omondeva'erã mo'ã ao vosakue ha oguapy tanimbu ári, ohechauka haguã ombyasyha iñangaipa.
Upévare ha'e peẽme, Tupã oporombojovakeha árape, peẽ peñenupã pohyivéta umi táva Tiro ha Sidón peguágui.
Ha nde, táva Cafarnaúm, reimo'ã piko reguahẽtaha yvágape? Tupã uvei nde reitýta omanóva retãme. Sodómape ajapo rire umi mba'e hechapyrãva ajapova'ekue nde pype, upe táva oĩva'erã mo'ã gueteri ko'agãite peve.
Upévare ha'e peẽme, Tupã oporombojovakeha árape, peẽme peñenupã pohyivetaha umi Sodoma peguágui.
Upérõ Jesús he'i: —Romomba'e guasu che Ru, yvága ha yvy Jára, reñomi haguére ko'ã mba'e umi iñarandu ha imba'e kuaávagui, ha reikuaauka umi iñarandu'ỹvape.
Upéicha che Ru, péichante voi reipotava'ekue ojehu.
Che Ru niko omoĩ che poguýpe opa mba'e. Avave ndoikuaái Tupã Ra'ýpe, Túva añónte. Ha avave ndoikuaái Túvape, Tupã Ra'y añónte, ha umi ojekuaaukávape Tupã Ra'y.
Peju che rendápe opa peẽ pene kane'õ ha pemba'apo pohýiva, ha che pomombytu'úta.
Peheja tamoĩ pende apére che mba'e pohýi, ha pejapo che ha'éva peẽme. Ha peikuaáta che py'a porãha ha ndajejapoiha, ha che ndive pejuhúta pytu'u.
Pe mba'e pohýi amoĩtava pende apére niko ivevýita peẽme, ha ndaipohýimo'ãi upe aipotáva peraha.
Umiha árape, Jesús ohasa ohóvo kokue rupi peteĩ pytu'uha árape. Ha hemimbo'ekuéra iñembyahýigui, oñepyrũ oipo'o trígo ha ho'u.
Umi fariséo ohecha upéva he'i Jesúspe: —Ema'ẽmi, ne remimbo'ekuéra niko ojapo, ojejapo'ỹ arã pytu'uha árape.
Jesús katu he'i chupekuéra: —Ndapeikuaái nga'u piko mba'épa Ñandejára Ñe'ẽme he'i David ha iñirũnguéra ojapo hague iñembyahýi ramo guare?
Oike hikuái Tupaópe ha ho'u umi mbujape Tupãme oñemboykeva'ekue. Ha'e térã iñirũnguéra ndaikatúiva'ekue ho'u umíva, pa'ikuérape guarã añónteva'ekue umi mbujape.
Ndapeikuaái nga'u piko Moisés rembiapoukapýpe he'iha, pa'ikuéra ndopytu'úi ramo jepe pytu'uha árape Tupaópe, upéva ndojererekoiha chupekuéra tembiapo vai ramo?
Che katu ha'e peẽme, ko'ápe oĩha hína peteĩ mba'e guasuvéva Tupaógui.
Peẽ ndapeikuaái mba'épa he'ise Ñandejára Ñe'ẽme he'ihápe: “Che aipota peiporiahurereko pende rapichápe, pemymbajuka rangue chéve.” Upéva peikuaa rire ndapejéiva'erã mo'ã ojapo vai'ỹvare ojavyha.
Che, yvypóraicha ajuva'ekue, areko che pópe ha'évo mba'e-mba'épa ikatu ojejapo pytu'uha árape.
Jesús oho upégui, ha oike umi judío tupaópe.
Upépe oĩ peteĩ kuimba'e ipo ypíva. Ha fariséokuéra ohekáva omoĩ vai haguã Jesúspe, oporandu chupe: —Ikatúpa ñamonguera hasývape pytu'uha árape?
Jesús he'i chupekuéra: —Mávapa pende apytépe pende ovecha peteĩ ho'árõ yvy kuápe pytu'uha árape, ndapehói peguenohẽ haguã?
Peteĩ yvypóra niko mba'e guasueteve ovechágui. Upévare, ikatu jajapo iporãva ñande rapicháre pytu'uha árape.
Upépe Jesús he'i pe kuimba'épe: —Eipyso nde po. Pe kuimba'e oipyso ipo ha okuera. Opyta hesãi pe ambuéicha.
Upéi, fariséokuéra osẽ oho. Oñepyrũ oñomongeta hikuái mba'éichapa ikatúta ojuka Jesúspe.
Jesús oikuaávo ojukaseha chupe hikuái oho upégui, ha heta umi ohóva hapykuéri. Ha omonguerapa umi hasývape,
ha he'i chupekuéra ani haguã imandu'a hese avave renondépe.
Upéicha niko ojehu oiko haguã hekoitépe pe Tupã he'iva'ekue maranduhára Isaías rupi:
Kóva hína che rembiguái aiporavova'ekue, upe che ahayhu ha arohorýva. Amoĩta che Espíritu hi'ári, ha'e omyerakuãta teko joja opa tetãme.
Nopórombohováimo'ãi ha ndosapukái chéne, ha avave nohendumo'ãi oñe'ẽrõ pe okáre.
Ha'e ipo imba'e porãta umi ikangýva ndive, ha ipy'a porãta umi oikotevẽva ndive teko joja ohupytyka peve opavavépe,
ha hese ojeroviáne opa tetã.
Ha ojereraha Jesús rendápe peteĩ kuimba'e ohecha'ỹva ha iñe'ẽngúva, oĩva mba'epochy poguýpe. Jesús omonguera chupe, ha pe kuimba'e ohecha ha oñe'ẽ jey.
Ha opavave ohecha ramoite pe ojapóva, ha he'i joa: —Kóva piko ndaha'éi chéne David ra'y mba'e?
Umi fariséo ohendúvo upéva katu he'i: —Beelzebú, Añanguéra ruvicha voi niko hína pe ohejáva chupe omosẽ umi mba'epochykuérape.
Jesús oikuaa upe ha'ekuéra he'íva ipy'apýpe, ha he'i chupekuéra: —Peteĩ tetã oñemboja'opa ramo ha maymáva opu'ã oñoakãre, oñehundi. Oimeraẽva táva térã óga pegua opu'ãmba ramo ojuehe oñehundi avei.
Péicha avei Sataná voi opu'ã ramo ijehe, mba'éicha piko imbarete tapiáta?
Peẽ niko peje che amosẽha mba'epochy Beelzebú pokatu rupi. Péicharõ añete, máva piko ome'ẽ pene remimbo'ekuérape pokatu omosẽ haguã chupekuéra? Pene remimbo'ekuéra ojapóva rupi voi, ojehecha peẽ pejavyha.
Che amosẽ ramo mba'epochy Tupã Espíritu rupi, upéva he'ise Tupã sãmbyhy oguahẽmaha peẽme.
Avave ndoikemo'ãi peteĩ kuimba'e imbaretéva rógape omonda haguã chupe, ndoipokuái ha ndoipykuái raẽirõ. Péicha ojapo ramo mante ikatúne omonda chugui.
Upe che ndive oĩ'ỹva, oñemoĩ che rehe. Ha upe che ndive omono'õ'ỹva, omosarambi.
Añetehápe ha'e peẽme, Tupã oheja reitaha opavavépe opaichagua angaipa, ha oñe'ẽ vai haguére hese jepe. Upe Espíritu Santo rehe ojahéivape katu, ndojehejareimo'ãi.
Tupã oheja reíta oimeraẽvape che rehe jepe, yvypóraicha ajuva'ekue, oñe'ẽ vaívape. Upe Espíritu Santo rehe oñe'ẽ vaívape katu, ndojehejareimo'ãi araka'eve.
“Peteĩ yvyra máta iporã ramo, hi'a porãva'erã. Ivai ramo katu, hi'a vaiva'erã. Pe yvyra máta jaikuaa hi'áre.
Peẽ mbói ñemoñare! Mba'éicha piko iporãva pejéta, ko peẽ voi pende reko vaíva? Pe ñande py'apýpe jarekóva, ñahenduka ñande juru rupi.
Peteĩ ipy'a porãva, mba'e iporãvante he'i, ipy'apýpe voi imba'e porãgui. Ha upe heko añáva katu, ivaívante voi he'i, ipy'apýpe voi oĩgui ivaíva.
Che ha'e peẽme, ágã mbojovakeha árape, opavave omombe'uva'erã Tupãme mba'érepa he'i raka'e umi ñe'ẽ rei.
Ne ñe'ẽngue voi Tupã oiporúta nde reja rei haguã térã ne rundi haguã.”
Upéi, fariséokuéra ha umi Moisés rembiapoukapy mbo'eha he'i Jesúspe: —Mbo'ehára, rohechase niko rejapórõ mba'e hechapyrãva.
Jesús katu he'i chupekuéra: —Tekove ahẽ Tupãre ojerovia'ỹva ñemoñarénte ojerure ohecha haguã mba'e hechapyrãva. Ndojehechaukamo'ãi peẽme mba'eveichagua mba'e hechapyrãva. Tupã ohechaukáta peẽme maranduhára Jonás rehe ojapo haguéicha.
Ha Jonás oĩ haguéicha mbohapy ára ha pyhare pe pira guasu ryépe, péicha avei che, yvypóraicha ajuva'ekue, apytava'erã mbohapy ára ha pyhare yvy guýpe.
Ágã Tupã ombojovakévo opavavépe, umi Ninivegua pene moĩ vaíta Tupã renondépe pene rembiapo vai haguére. Ha'ekuéra niko ohejava'ekue iñangaipa Jonás oñemoñe'ẽ ramo chupekuéra. Ha che ha'e peẽme, peteĩ mba'e guasuvéva Jonásgui oĩ hína ko'ápe ko'ágã.
Pe mburuvicha guasu kuñáva tetã Sebá pegua, opu'ãva'erã avei mbojovakeha árape, ha pene moĩ vaíta Tupã renondépe pene rembiapo vai haguére. Ha'e niko mombyryvégui ouva'ekue ohendu haguã Salomón ñe'ẽ arandu. Ha che ha'e peẽme, peteĩ mba'e guasuvéva Salomóngui oĩ hína ko'ápe ko'ágã.
Peteĩ mba'epochy osẽ ramo oimeraẽvagui, oho oiko umi oky'ỹha rupi ohekávo pytu'u. Ndojuhúi ramo he'i:
“Aha jeýta che rógape, mamo asẽ haguégui.” Ha ou jeývo, ojuhu pe osẽ haguégui inandi porã, ojetypei ha ipotĩ porã.
Upéi, oho ha ogueru ambue 7 mba'epochy heko añavéva chugui ha oike hikuái ipype, ha oiko upépe. Ha péicha, pe yvypóra rekove opyta vaive iñepyrũmbýgui. Peichaite avei ojehúta opa heko añáva ko'ágã guápe.
Jesús oñe'ẽ jave gueteri hína, oguahẽ ha'e oĩháme isy ha ityvýrakuéra, oñe'ẽséva hendive. Ha opytágui hikuái pe óga rokápe,
peteĩ umi upépe oĩva he'i Jesúspe: —Nde sy ha nde ha ryvykuéra oime okápe, ha oñe'ẽse nendive.
Jesús katu he'i: —Mávaiko che sy ha máva che ryvy?
Ha omañávo, hemimbo'ekuérare he'i: —Ko'ãva hína che sy. Ko'ãva hína che ryvy.
Ha oimeraẽ ojapóva che Ru yvága pegua rembipota, upéva hína che ryvy, che reindy ha che sy.
Pe árape voi, Jesús osẽ hógagui ha oho yguasu Galiléa rembe'ýpe. Upépe oguapy oñe'ẽ haguã.
Ha hetágui umi oñembyatýva Jesús jerére, ojupi ha'e ha oguapy peteĩ kanóape, ha opavave opyta pe y rembe'ýpe.
Upe guive ha'e oñe'ẽ chupekuéra heta mba'ére, ha oiporu ñe'ẽ mbojoja omyesakã haguã chupekuéra pe he'iséva. He'i chupekuéra: “Oĩva'ekue peteĩ osẽva oñemitỹ haguã.
Ha omosarambívo pe oñotỹséva ra'ỹi, oĩ ho'áva umi tape ojeguataha rupi ha ou guyrakuéra ha ho'upa.
Oĩ avei ho'áva itatýpe, yvy ipokãháme. Umíva voi heñói, ipererĩgui pe yvy.
Kuarahy ojopévo katu ohapypa, ha ndahapo pypukúigui ipirupa.
Oĩ avei ho'áva ñuatĩndýpe, ha umi ñana okakuaávo ojaho'ipa ha ojuka.
Oĩ katu avei ho'áva yvy iporãháme ha upépe hi'a heta. Oĩ hi'áva 100, oĩ hi'áva 60 ha oĩ hi'áva 30.” Jesús upéi he'i chupekuéra:
“Ohendúvake tojapysaka porã.”
Upéi, hemimbo'ekuéra oñemboja Jesús rendápe ha oporandu chupe: —Mba'ére piko opavavépe reñe'ẽ jave, reiporu ñe'ẽ mbojoja chupekuéra rembo'e haguã?
Jesús he'i chupekuéra: —Tupã niko oikuaauka peẽmente umi mba'e ñemimby Tupã sãmbyhy yvága peguáre. Chupekuéra katu nahániri.
Upe oguerekóvape oñeme'ẽvéta oguerekove haguã, ha upéva ári oñeme'ẽvéta chupe. Upe oguereko'ỹvagui katu, pe michĩmi oguerekóva jepe ojepe'áta, ha mba'evete ndopytamo'ãi chupe.
Ko'ãva niko omaña ramo jepe ndohechái hína, ha ohendu ramo jepe ndoikéi iñakãme. Upévare añe'ẽ chupekuéra ñe'ẽ mbojoja rupi.
Ha péicha, ojehu chupekuéra upe maranduhára Isaías he'i haguéicha: Ko'ãva ohenduve ramo jepe ndoikuaamo'ãi, omañave ramo jepe ndohechamo'ãi.
‘Ko'ãva akãme ndoike véima mba'eve, omboty ijapysa ha hesa. Peicha'ỹrõ, ikatúne ohecha ha ohendu, térã ojecha kuaa ha ojere ou che rendápe ha aipohano chupekuéra.’
Pevy'aiteva'erã katu peẽ, ikatúgui peche recha pende resa rupi, ha ikatúgui peche rendu pende apysa rupi.
Añetehápe ha'e peẽme, heta maranduhára ha heta imarangatúva ohechaseva'ekue ko peẽ pehecháva, ha ndohechái, ha ohenduseva'ekue ko peẽ pehendúva, ha nohendúi.
Peẽ katu pehendu mba'épa he'ise pe ñe'ẽ mbojoja ñemitỹhára rehegua.
Umi ohendúva pe ñe'ẽ ñesãmbyhy Tupãgui oúva rehegua ha ndoikuaáiva mba'épa he'ise, ojogua umi mba'e ra'ỹime ho'ava'ekue tapépe. Upéi ou Aña, ha oipe'a pe ñe'ẽ ipy'apýpe oñeñotỹva'ekue.
Umi mba'e ra'ỹi ho'áva itatýpe katu ojogua umi Ñandejára Ñe'ẽ ohendúva, ha ogueroviáva vy'apópe.
Ha ndahapo pypukúigui, ndopyta hatãi ipypekuéra. Oiko asy térã ojejopy vai ramo oguerovia haguére pe ñe'ẽ, pya'e ojei chugui.
Umi mba'e ra'ỹi oñeñotỹva ñuatĩndýpe, umíva hína umi ohendúva pe ñe'ẽ. Ha'ekuéra katu ojepy'apy umi mba'e yvy arigua rehénte voi, ha mba'eta rerekose ombotavyete chupekuéra. Ko'ã mba'e ojaho'i ha ojuka pe ñe'ẽ, ha upévagui ndaikatúi hi'a.
Umi oñeñotỹva yvy porãme katu ojogua umi ohendúva pe ñe'ẽ, ha oikuaa porãva mba'épa he'ise. Upéi hi'a porã, ha oĩ hi'áva 100, oĩ katu hi'áva 60, ha oĩ hi'áva 30 peteĩgui.
Jesús omombe'u jey opavavépe ambue ñe'ẽ mbojoja. Ha he'i chupekuéra: “Tupã sãmbyhy yvágagui oúva niko ojogua peteĩ oñotỹva'ekuépe mba'e ra'ỹi iporãva ikokuépe.
Peteĩ pyharépe katu, ojekepa jave hína, oike ikokuépe peteĩ hese ija'e'ỹva ha oñotỹ ñana pe trígo apytépe, ha upéi oho.
Pe trígo ty oñepyrũ opu'ã. Ha hi'ávo katu opu'ã avei umi ñana ijapytépe.
Pe kokue jára rembiguáikuéra oho hendápe ha he'i chupe: ‘Karai, pe mba'e ra'ỹi reñotỹva'ekue nde kokuépe niko iporãva'ekue. Mba'éicha piko péicharõ osẽ ko'ã ñana ijapytépe?’
Pe kokue jára he'i chupekuéra: ‘Oimeva'erã niko peteĩ che rayhu'ỹva ojapo ra'e.’ Upépe umi hembiguái he'i chupe: ‘Rohótapa romondóro umi ñana?’
Ha'e katu he'i chupekuéra: ‘Nahániri, ani ágã pemondorokuévo umi ñana, pemondoro avei umi trígo.
Iporãve jahejánte okakuaa oñondive oguahẽ meve ñemono'õha ára. Upe ñemono'õha árape, ha'éta umi omba'apóvape omondoro raẽ haguã umi ñana, ha ojokua aty-atýpe ojehapy haguã. Upe rire ombyatýne hikuái pe trígo, ha omoĩ oñeñongatu haguãme.”
Jesús omombe'u opavavépe ambue ñe'ẽ mbojoja. He'i chupekuéra: “Tupã sãmbyhy yvágagui oúva niko ojogua ku mostása ra'ỹime ojereraháva oñeñotỹ kokuépe.
Mostása ra'ỹigui michĩvéva niko ndaipóri, ha okakuaa rire ijyvateve opa mba'e kokuépe opu'ãvagui. Yvyra mátaicha ijyvate ha guyrakuéra ou ojaitypo hakãre.”
Jesús omombe'u opavavépe mbuja mbovuha rehegua ñe'ẽ mbojoja. He'i chupekuéra: “Tupã sãmbyhy yvágagui oúva niko ojogua ku mbuja mbovuháicha peteĩ kuñakarai ombojehe'áva 25 kílo rupi hu'itĩ, ipahápe ombovupáva.”
Jesús oiporu ñe'ẽ mbojoja omombe'u haguã opavavépe ko'ã mba'e. Ha mba'eve nde'íri chupekuéra oiporu'ỹre ñe'ẽ mbojoja.
Péicha ojapo oiko haguã hekoitépe maranduhára he'iva'ekue ojehutaha he'i ramo: Añe'ẽta chupekuéra ñe'ẽ mbojoja rupi amombe'úta chupekuéra oĩva iñemimby Tupã ojapo ypy guive ko yvy.
Jesús oheja opavavépe ha oho oike hógape. Hemimbo'ekuéra oñemboja hendápe ha he'i chupe: “Emombe'úna oréve mba'épa he'ise pe ñe'ẽ mbojoja ñana trigotýpe opu'ãva rehegua.”
Upépe Jesús he'i chupekuéra: “Pe oñotỹva mba'e ra'ỹi iporãva niko hína che, yvypóraicha ajuva'ekue yvy ári,
ha pe kokue katu ko yvy tuichakue. Pe mba'e ra'ỹi iporãva niko umi ohejáva Tupã oisãmbyhy chupekuéra, ha umi ñana katu umi Aña mba'éva.
Ha pe ñana ñotỹhare, upe Aña. Pe ñemono'õha ára katu niko ára paha oútava, ha umi koga'a omono'õva katu Tupã remimboukuéra.
Umi ñana oñembyaty ha ojeityháicha tatápe ojehapy haguã, péicha avei ojehúta ára pahápe.
Che, yvypóraicha ajuva'ekue, amondóta che remimboukuérape. Ha'ekuéra ombyaty ha oipe'áta, umi ohejáva chéve aisãmbyhy chupekuéra apytégui, opa umi oitýva hapichápe angaipápe ha opa hembiapo vaívape.
Che remimboukuéra oitýta chupekuéra tatakua hendývape, ha upépe ojahe'o ha omopururũta umi hãi.
Upe árape, umi imarangatúva omimbiva'erã kuarahy rendýicha pe che Túva oisãmbyhyhápe. Ohendúvake tojapysaka porã.”
Ñesãmbyhy Tupãgui oúva niko ojogua ku pláta yvyguy kokuépe oñeñotỹvape. Ou peteĩ ojuhúva pe pláta yvyguy ha oñomi jey upepete. Upéi, vy'apópe oho ome'ẽmba opa oguerekóva ha ou ojogua pe yvy.
Ñesãmbyhy Tupãgui oúva niko ojogua avei peteĩ ñemuhára oikóva oheka ita jegua iporãvape.
Ojuhúvo peteĩ iporãvéva oho ha ome'ẽmba opa oguerekóva ha ou ojogua pe ita jegua.
Ñesãmbyhy Tupãgui oúva niko ojogua avei ku pyaha y guasúpe ojepoívape, ha oitýva opaichagua pira.
Henyhẽ vove pirágui, umi pira renohẽhára oguenohẽ y rembe'ýpe ha oguapy upépe oiporavo umi pira. Omoĩ ajakápe umi iporãvéva ha umi oje'u'ỹva katu omombo.
Péicha avei ojehúta ára pahápe. Tupã remimboukuéra osẽta oipe'a haguã heko vaíva heko potĩva apytégui,
oity haguã tatakua hendývape. Upépe ojahe'o ha omopururũta umi hãi.
Upéi Jesús oporandu chupekuéra: —Peikuaápa mba'épa he'ise ko'ã mba'e? Ha'ekuéra he'i chupe: —Roikuaa.
Upéi Jesús he'i chupekuéra: —Peteĩ Moisés rembiapoukapy mbo'eha oñemoarandúva hína ñesãmbyhy Tupãgui oúvape, ojogua ku óga járape oguenohẽva ikarameguãgui mba'e ipyahúva ha itujáva.
Jesús omombe'upa rire ko'ã ñe'ẽ mbojoja, osẽ oho upégui,
ha oguahẽ upe ha'e oikove ypy haguépe. Upépe oñepyrũ oporombo'e umi judíokuéra tupaópe. Ha opavave ohecha ramoite chupe, ha he'i: —Moõgui piko oikuaa kóva hetaite mba'e? Mba'éicha rupi piko ojapo umi mba'e hechapyrãva?
Ndaha'éi piko kóva ku karpintéro, María memby? Ndaha'éi nga'u piko Santiago, José ha Judas ryvy?
Ha heindykuéra nga'u piko ndoikói ñande apytépe? Moõgui piko oguenohẽ opa ko'ã mba'e?
Ha ndojeroviái hese hikuái. Jesús katu he'i chupekuéra: —Opa rupi niko maranduhárakuérape oñembojerovia, hógape ha oikove ypy haguépe katu nahániri.
Ha Jesús ndojapói upépe heta mba'e hechapyrãva, ha'ekuéra ndojeroviáigui hese.
Umiha árape Herodes, mburuvicha guasu Galiléa pegua, ohendu umi mba'e Jesús ojapóva,
ha he'i hembiguáikuérape: —Upéva niko Juan Bautista hína, opu'ã jeýva omanóva apytégui. Upévare ipokatu ojapo haguã umi mba'e hechapyrãva.
Herodes niko ojopykava'ekue Juánpe yvyrakuápe ha ombotyka chupe koty ypytũme. Herodes niko omendava'ekue Herodías, tyvýra Filipo rembirekóre,
ha Juan he'íva Heródespe: —Ndaikatúi remenda Herodías rehe. ,
Herodes ojukaseva'ekue Juánpe. Okyhyjénte opavavégui, ha'ekuéra oguerekógui Juánpe maranduhára ramo.
Ha Herodes hi'ára mbotyha árape, Herodías membykuña osẽ ojeroky Herodes ha opa umi upépe oĩva renondépe. Herodes oguerohoryeterei pe ijeroky,
ha Tupã rérare he'i, ome'ẽne haguã chupe oimeraẽ mba'e ha'e ojeruréva.
Pe mitãkuña he'i haguéicha chupe isy, he'i Heródespe: —Ko'agãite aipota reme'ẽ chéve peteĩ ña'ẽmbépe Juan Bautista akãngue.
Upéva tuicha oguapy mburuvicha guasu Herodes rehe. Ha ome'ẽ haguére iñe'ẽ opavave rovake ndaikatúi opyrũvo hese. Upévare ojapo pe mitãkuña ojeruréva.
Ha oñakã'ouka Juánpe oĩva hína koty ypytũme,
ha ogueru hikuái iñakãngue peteĩ ña'ẽmbépe ha ome'ẽ pe mitãkuñáme. Ha'e ogueraha ha ome'ẽ isýpe.
Upéi oho Juan remimbo'ekuéra ha ogueraha hetekue ha oñotỹ. Upéi oho omombe'u hikuái Jesúspe mba'épa ojehu.
Oikuaávo Jesús upe Juánpe ojehuva'ekue, ojupi peteĩ kanóape ha oho upégui peteĩ ha'eñoháme. Opavave oikuaávo upéva, osẽ umi oikohágui ha oho ha'e oĩháme yvy rupi.
Oguejývo Jesús pe kanóagui, ha ohechávo hetaha umi ijatýva, oiporiahurereko chupekuéra, ha omonguera umi hasýva ogueruva'ekue hikuái.
Pytũmarõ hína, hemimbo'ekuéra ou hendápe, ha he'i chupe: —Ka'aruetéma niko, ha ko'arupi ndaipóri avave oikóva. Emondómana opavavépe toho umi táva rupi, tojogua hembi'urã.
Jesús katu he'i chupekuéra: —Natekotevẽi oho. Peẽ voi pemongaru chupekuéra.
Ha'ekuéra he'i chupe: —Roguereko niko 5 mbuja ha mokõi pira.
Jesús he'i chupekuéra: —Peru chéve ko'ápe.
Ha omboguapy opavavépe kapi'ipépe. Upéi katu ojapyhy ipópe umi 5 mbuja ha mokõi pira ha oma'ẽvo yvága gotyo ojerure Tupã ohovasa haguã. Upéi oipehe'ã umi mbuja ha ome'ẽ hemimbo'ekuérape, ha ha'ekuéra ome'ẽ opavavépe.
Opavave ho'u hyguãtã meve. Ha umi hembývagui omono'õ hikuái 12 ajaka renyhẽ.
Umi okarúva niko hína 5.000 kuimba'e rupi, ojepapa'ỹre kuña ha mitãnguéra.
Upéi, Jesús he'i hemimbo'ekuérape ojupi haguã peteĩ kanóape ha ohasa haguã henonderã y mboypýri. Upe aja ha'e he'íta opavavépe oho haguã hógape.
Omondopa rire opavavépe hógape, Jesús ojupi peteĩ yvytýpe oñembo'e haguã ha'eñoháme. Pyhare oguahẽvo, Jesús oĩ gueteri upépe ha'eño.
Pe kanóa katu ohupytýma pe y mbyte rupi. Pe y pochy katu oñenupã pe kanóa tĩre, ohuguãitĩgui ohóvo hikuái yvytu.
Ha ko'ẽmbotávo, Jesús oñemboja hendápekuéra oguatahápe pe y apére.
Hemimbo'ekuéra katu ohechávo chupe oguatáva ohóvo y apére, tuicha oñemondýi ha okyhyjégui osapukái: —Póra niko upéva!
Jesús katu oñe'ẽ chupekuéra, ha he'i: —Chénteko! Ani pekyhyje.
Upépe Pedro oñe'ẽ chupe, ha he'i: —Che Jára, nde ramo añete, eheja chéve taha ne rendápe y apére.
Jesús he'i chupe: —Eju. Upévo Pedro oguejy pe kanóagui ha oñepyrũ oguata pe y apére, ohóvo Jesús rendápe.
Oñandúvo pe yvytu ratã katu okyhyje ha oñepyrũ oyguy. Upépe hatã osapukái: —Che Jára, che pytyvõke!
Upévo Jesús ipojái ipóre, ha he'i chupe: —Rejerovia'ieterei ra'e! Mba'ére piko nde py'a mokõi reguata haguã?
Ha'ekuéra ojupívo pe kanóape, opi pe yvytu.
Ha umi oĩva'ekue pe kanóape oñesũmba Jesús renondépe, ha he'i chupe: —Nde niko añete Tupã Ra'y.
Ohasa hikuái pe y mboypýri ha oguahẽ Genesarétpe.
Ha umi upepegua oikuaávo Jesús oguahẽ hague, opa rupi ojekuaa, ha ogueru hikuái hendápe opaichagua hasýva.
Ojerure chupe hikuái opokomínte haguã ijao rembe'yrénte jepe, ha opokóva guive hese, okuera.
Upéi oñemboja Jesús rendápe fariséokuéra ha umi Moisés rembiapoukapy mbo'eha, oúva Jerusaléngui. Oporandu chupe hikuái:
—Mba'ére piko umi ne remimbo'e ndojapói hekópe umi mba'e ñande ypykue ñande reko mbo'eva'ekue? Ndojepohéiri niko okaru haguã, ojejapova'erãháicha.
Jesús he'i chupekuéra: —Ha mba'ére piko peẽ avei ndapejapói hekópe Tupã rembiapoukapy, ha peẽ pejepokuaaháichante pejapo?
Tupã niko he'i: “Emomba'e nde ru ha nde sýpe”, ha “Pe ojahéiva itúva térã isýre, tojejuka.”
Peẽ katu peje oimeraẽva ikatuha he'i itúva térã isýpe: “Ndaikatumo'ãi roipytyvõ. Opa mba'e arekóva niko amboykepáma Tupãme guarã”.
Ha péicha he'i haguérente, ikatúma noipytyvõvéi isy ha itúvape. Ha péicha, peẽ pemboyke Tupã rembiapoukapy pejapo haguã peẽ pejepokuaaháichante.
Peẽ tekove ahẽ, rova mokõi! He'i porãva'ekue voi pende rehe maranduhára Isaías, he'i ramo guare:
Ko'ãva ijurúpente che momba'e, ipy'apy katu mombyry che hegui.
Reíko che momba'e guasu hikuái, ombo'égui che rembiapoukapýrõ mba'e ha'ekuérante omoĩva ojejapo haguã.
Upéi Jesús ohenói opavavépe, ha he'i chupekuéra: —Pehendúke peikuaa haguã.
Ndaha'éi pe ñande juru rupi oikéva pe ñane mongy'áva. Pe ñande jurúgui osẽvante pe ñane mongy'áva.
Upépe, hemimbo'ekuéra oñemboja Jesús rendápe, ha he'i chupe: —Reikuaa piko umi fariséo ipochy hague ohendúvo upe eréva?
Jesús katu he'i chupekuéra: —Oimeraẽ ka'avo che Túva yvága pegua noñotỹiva'ekue, oñemondoróta hapo guive.
Pejeheja chuguikuéra. Ha'ekuéra niko hína ohecha'ỹva oisãmbyhýva ohecha'ỹvape avei. Ha pe ohecha'ỹva oisãmbyhy ramo ambue ohecha'ỹvape, mokõivéva ho'áne katuete yvykuápe.
Ha Pedro he'i Jesúspe: —Emombe'u oréve mba'épa he'ise pe ñe'ẽ mbojoja.
Jesús he'i chupekuéra: —Peẽ piko ndapeikuaái gueteri upéva?
Ndapeikuaái nga'u piko opa mba'e oikéva ñande juru rupi ohoha ñande retepýpe, upéi osẽ jey haguã ñande retégui?
Pe ñande jurúgui osẽva katu osẽ ñande py'aite guive. Umíva umi mba'e hína umi ñane mongy'áva.
Ñande py'apýgui osẽ mba'e ivaíva, jejuka, ñemyakãratĩ, teko vai, monda, japu, ha ñe'ẽ rei ñande rapicháre.
Ko'ãva hína umi mba'e ñane mongy'áva. Ndajajepohéiri ramo jakaru haguã ojejapova'erãháicha, nomongy'ái avavépe.
Jesús osẽ upégui ha oho táva Tiro ha Sidón gotyo.
Ha peteĩ kuña Canaangua, upe rupi oikóva, oñemboja Jesús rendápe. Ha osapukái: —Che Jára, David ra'y, che poriahurerekomína! Che memby kuña niko oĩ mba'epochy poguýpe, ha ombohasa asyeterei chupe.
Jesús katu nde'íri chupe mba'eve. Upémarõ hemimbo'ekuéra oñemboja hendápe, ha he'i chupe: —Eréna pe kuñáme toho ko'águi. Osapukái niko oúvo ñande rapykuéri.
Upépe Jesús he'i: —Tupã niko che mbou umi Israelgua, ovecháicha okañýva rekávonte.
Upe jave katu pe kuña oguahẽ ha oñesũ Jesús renondépe, ha he'i chupe: —Che Jára, che pytyvõmína!
Ha Jesús he'i chupe: —Naiporãi niko mitã jurúgui jaipe'a tembi'u ha ñame'ẽ jaguápe.
Pe kuña katu he'i chupe: —Añete niko pe eréva che Jára. Péicharõ jepe, jaguánte avei ho'úva umi tembi'u rembyre ho'áva ijárakuéra meságui.
Upémarõ Jesús he'i chupe: —Nde katu ha'e kuña rejeroviáva che rehe! Toiko upe reipotaháicha. Upepete voi okuera pe imemby kuña.
Jesús osẽ upégui ha oho yguasu Galiléa rembe'ýpe. Ojupi peteĩ yvytýpe ha upépe oguapy.
Ha heta umi oguahẽva hendápe, ogueraháva hendivekuéra umi ikarẽva, ohecha'ỹva, iñe'ẽngúva, ijypíva ha opaichagua hasývape. Umívape omoĩ joa hikuái Jesús renondépe, ha ha'e omonguera chupekuéra.
Ha opavave ohecha ramoite mba'éichapa umi iñe'ẽngúva oñe'ẽ jey, ijypíva okuera, ikarẽva oguata porã, ha ohecha'ỹva ohecha jey. Ha oñepyrũ omomba'e guasu hikuái Tupã Israel Járape.
Jesús ohenói hemimbo'ekuérape, ha he'i chupekuéra: —Aiporiahurereko niko ko'ãvape. Ojapóma niko mbohapy ára oĩha ko'ápe che ndive, ha ndoguerekói véima mba'eve ho'uva'erã. Namondoséi hógape ñembyahýire, ani ágã tapére ipy'a mano mba'e.
Hemimbo'ekuéra katu he'i chupe: —Mba'éicha piko jajuhúta tembi'u ñamongaru haguã opavavépe. Ko'a rupi niko ndaipóri avave oikóva.
Jesús oporandu chupekuéra: —Mboy mbuja piko pereko? Ha'ekuéra he'i chupe: —7, ha pira mbovymi.
Upépe Jesús omboguapy yvýpe opavavépe,
ha ojapyhy ipópe umi 7 mbuja ha umi pira, ha oñembo'e Tupãme ohovasa haguã. Upéi oipehe'ã umi mbuja ha ome'ẽ hemimbo'ekuérape, ha ha'ekuéra ome'ẽ opavavépe.
Ha okaru hikuái hyguãtã meve. Ha umi hembýva ombyaty 7 ajaka renyhẽ.
Umi okarúva niko ohupyty 4.000 kuimba'e, ojepapa'ỹre kuña ha mitãnguéra.
Upéi Jesús omondo opavavépe hógape. Ha'e katu ojupi kanóape ha oho Magadán gotyo.
Fariséo ha Saduséokuéra oho Jesús rendápe, ha omoñuhã haguã chupe, ojerure chupe ojapo haguã mba'e hechapyrãva, ohecha kuaa haguã ha'ekuéra Tupã ombou hague chupe.
Jesús katu he'i chupekuéra: —Kuarahy oikévo peẽ peje: “Ára porãta hína” pehecha ramo ára pytãmbaha.
Ha ko'ẽvo katu peje: “Ára vaíta hína. Ára niko ijaraipa ha pytãmba.” Peẽ niko peikuaa mba'épa ojehúta árare pemañárõ. Mba'éicha rupi piko ndapeikuaái mba'épa he'ise umi mba'e ko'ágã ojehúva?
—Tekove ahẽ Tupãre ojerovia'ỹva ñemoñarénte ojerure ohecha haguã mba'e hechapyrãva. Ndojechaukamo'ãi peẽme mba'eveichagua hechapyrãva. Tupã ohechaukáta peẽme maranduhára Jonás rehe ojapo haguéicha. Upépe oheja chupekuéra ha oho.
Hemimbo'ekuéra oguahẽvo pe yguasu mboypýri, ohecha kuaa hikuái hesarái hague ogueraha haguã hembi'urãnguéra.
Ha Jesús he'i chupekuéra: —Peñeñangarekóke umi fariséo ha Saduséokuéra rova mokõigui.
Hemimbo'ekuéra katu he'i ojupe: —Upéva niko he'i ndajarúigui mbuja.
Ha Jesús oikuaa mba'épa he'i hikuái, ha upévare he'i chupekuéra: —Mba'ére piko peñe'ẽterei ndaperekoiha mbuja? Pejerovia'i etépa che rehe.
Na pene mandu'ái nga'u piko amboja'o hague 5 mbuja 5.000 kuimba'épe, ha mboy ajakápa pembyaty hembyrégui?
Na pene mandu'ái nga'u piko amboja'o hague umi 7 mbuja umi 4.000 kuimba'épe, ha mboy ajakápa pembyaty hembyrégui?
Ndapehecha kuaái ra'e na ñe'ẽi hague peẽme mbujáre. Ha'ese kuri peẽme peñeñangareko haguã umi fariséo ha Saduséokuéra rova mokõigui.
Upépe ae ohecha kuaa hikuái Jesús nde'íri hague chupekuéra oñeñangareko haguã mbuja mbovuhágui. Pe he'iseva'ekue chupekuéra niko oñeñangareko haguã umi mba'e fariséo ha Saduséokuéra oporombo'évagui.
Jesús oho táva Cesarea Filípope, ha upépe oĩ aja oporandu hemimbo'ekuérape: —Che, yvypóraicha ajuva'ekue rehépa, mavaha chépa oje'e?
Ha'ekuéra he'i chupe: —Oĩ he'íva ndeha Juan Bautista. Oĩ he'íva ndeha Elías, ha oime katu he'íva ndeha Jeremías térã ambue maranduhára.
Jesús oporandu chupekuéra: —Ha peẽ piko mba'e peje, mávapa che?
Ha Simón Pedro he'i chupe: —Nde hína upe Mesías, Tupã rembiporavo ha Tupã oikovéva Ra'y.
Jesús he'i chupe: —Revy'aitétapa nde Simón, Juan ra'y. Avave rupi ndereikuaái kóva, che Túva yvágape oĩva oikuaaukáva ndéve.
Che ha'e ndéve Pedro, nde réra niko he'ise ita. Ko ita ári amopu'ãta che Iglésia, ha mano jepe ndaipu'akamo'ãi hese.
Ame'ẽta ndéve ñesãmbyhy yvágagui oúva rokẽ pe'aha. Ha opa mba'e nderehejáiva ojehu ko yvy ári, ndojehumo'ãi avei yvágape. Ha opa mba'e nde rehejáva ojehu ko yvy ári, ojehúta avei yvágape.
Upéi Jesús he'i hemimbo'ekuérape ani haguã omombe'u avavépe ha'eha upe Mesías, Tupã rembiporavo.
Upe ára guive Jesús oñepyrũ he'i hemimbo'ekuérape ha'e ohova'erãha Jerusalénpe. Ha upépe myakãhárakuéra, pa'i ruvichakuéra ha umi Moisés rembiapoukapy mbo'eha heta ombohasa asytaha chupe. He'i chupekuéra ha'e ojejukataha ha oikove jeytaha mbohapy ára rire.
Upépe Pedro ogueraha chupe ha'eñoháme, ha he'i chupe anive haguã péicha oñe'ẽ. He'i chupe: —Mba'eveichavérõ, che Jára! Tupã ndaikatúi oheja ojehu ndéve péicha.
Jesús katu ojere ha he'i Pédrope: —Ejei che ypýgui, Sataná! Nde, che rape jokose reína. Nde niko yvypóraicha reñandu ko'ã mba'e, ndaha'éi Tupã oñandukaháicha.
Upéi Jesús he'i hemimbo'ekuérape: —Oime ramo che moirũséva toñembyesarái ijehegui, tohupi ikurusu ijapére, ha ta che moirũ.
Pe hekovére hakate'ỹva, omanóta. Pe omanóva che rehehápe katu, oikovéta.
Mba'épa oguenohẽne yvypóra oguerekopárõ opaite mba'e ipópe, ha oñehundi ramo ha'e? Mba'eve! Mba'épa ikatúne yvypóra ome'ẽ oikove jey haguã? Mba'eve!
Che, yvypóraicha ajuva'ekue, aju jeývo, ajúta che Túva reko mimbipa reheve ha hemimboukuéra reheve. Ha upévo Tupã omyengoviáta peteĩ-teĩme hembiapokue ojerureháicha.
Añetehápe ha'e peẽme, ko'ápe oĩva apytépe oĩ nomanomo'ãiva che recha mboyve chéve, yvypóraicha ajuva'ekue, ajúvo apórosãmbyhy haguã.
Upe rire, 6 ára haguépe Jesús ogueraha Pédrope, ha Santiago ha tyvýra Juánpe, ha ojupi hikuái peteĩ yvyty ijyvatéva ru'ãme.
Upépe henondépekuéra, Jesús rete oñemoambue ohóvo. Hova oñepyrũ omimbi kuarahýicha, ha umi ijao katu morotĩ sakã ha ojajaipa.
Ha peichahágui katu ohecha Moisés ha Elíaspe, oñemongetáva hína Jesús ndive.
Upépe Pedro he'i Jesúspe: —Che Jára, iporãite niko ikatúre roime ko'ápe. Reipotárõ ajapóta peẽme pene rendaguã, peteĩ ne mba'erã, peteĩ Moiséspe guarã ha Elíaspe guarã avei.
Pedro oñe'ẽ aja, ou peteĩ arai omimbipáva ha ojaho'i chupekuéra. Pe araígui oñehendu peteĩ ñe'ẽ he'íva: —Kóva hína che Ra'y ahayhuetéva, che aiporavova'ekue. Pehendu chupe. ,
Hemimbo'ekuéra ohendúvo upéva, oñesũ omboja peve hova yvýre, okyhyjéguietereígui.
Jesús katu oñemboja hendápekuéra. Ha opokóvo hesekuéra he'i: —Pepu'ã, ani pekyhyje.
Ha ojesarupívo, ndohecha véima avavépe. Jesús ha'eñoha mante ohecha.
Oguejykuévo pe yvytýgui, Jesús he'i chupekuéra: —Aníke pemombe'u avavépe ko pehechava'ekue che, yvypóraicha ajuva'ekue, aikove jey peve omanóva apytégui.
Hemimbo'ekuéra oporandu Jesúspe: —Mba'ére piko umi Moisés rembiapoukapy mbo'eha he'i Elías ou raẽva'erãha?
Jesús he'i chupekuéra: —Añete niko Elías raẽ ouva'erãha, ha ha'e omoĩmba porãva'erã opaite mba'e hekópe.
Ha che ha'e peẽme, Elías oúma hague ha avave ndoikuaái hague chupe. Upévare ojapo hikuái hese opa ojaposéva. Péicha avei che, yvypóraicha ajuva'ekue, ahasa asýta ipópekuéra.
Upépe ae, hemimbo'ekuéra ohecha kuaa Jesús oñe'ẽ hague chupekuéra Juan Bautista rehe.
Oguahẽvo hikuái opavave oĩháme, oñemboja Jesús rendápe peteĩ karai, oñesũ henondépe ha he'i chupe:
—Karai, eiporiahurerekomína ko che ra'ýpe. Imba'asy ojopy jave chupe niko oity jepi chupe ha upévare oiko asyeterei. Hetáma péicha ho'a tatápe térã ýpe.
Agueru kuri ne remimbo'ekuérape, ha ha'ekuéra ndaikatúi omonguera.
Jesús he'i upémarõ: —Há, tekove jerovia'ỹ! Araka'e peve piko aiméta pene ndive, araka'e peve piko aikóta pende reheve? Peru chéve pe mitã rusu.
Upépe Jesús oñe'ẽ hatã pe mba'e pochýpe, ha omosẽ pe mitãgui. Pe mitã okuera upepete.
Upéi umi hemimbo'ekuéra oñe'ẽ Jesús ndive ha'eñoháme, ha oporandu chupe: —Mba'ére piko ndaikatúi ra'e ore romosẽ pe mba'epochy?
Jesús he'i chupekuéra: —Ndapejeroviapáigui Tupãre. Añete ha'e peẽme, pende jerovia michĩ ramo jepe oimeraẽ mba'e ra'ỹi michĩve vaicha, pejéta peteĩ yvytýpe: “Ejei ko'águi. Eva amo”, ha pe yvyty ováta. Oimeraẽ mba'e ikatúne pejapo.
(Péicharõ jepe, peñembo'e ramo ha Tupãme pe momba'e guasúvo ndape'úi ramo mba'eve añoite, ikatúne pemosẽ ko'ãichagua mba'e pochy).
Oiko aja hikuái Galiléa rupi Jesús oñe'ẽ hemimbo'ekuérape kóicha: —Che, yvypóraicha ajuva'ekue, ha'áta hína yvypórakuéra pópe.
Ha'ekuéra che jukáta, mbohapy ára haguépe katu aikove jeýta. Kóva ohendúvo, tuicha oñembyasy hikuái.
Jesús ha hemimbo'ekuéra oguahẽ rire táva Cafarnaúmpe, umi viru ombyatýva Tupaópe guarã oho Pedro rendápe ha oporandu chupe: —Pene mbo'ehára piko ome'ẽ oikóvo pe viru tupaópe guarã?
Ha Pedro he'i chupe: —Ome'ẽ. Upéi, Pedro oikévo Jesús rógape, Jesús raẽ imandu'a Pédrope, ha oporandu chupe: —Simón, mba'épa nde ere? Mburuvichakuéra ombyaty ramo viru, mávarepa ha'ekuéra omopẽ? Hetãguakuérarepa térã ambue tetãguáre?
Pedro he'i chupe: —Ambue tetãguáre. Jesús he'i chupe: —Péicharõ niko hetãgua natekotevẽi ome'ẽ.
Péicharõ jepe, ani haguã ipochy ñane ndive avave, tereho ýpe ha eity ne pinda. Pe pira reikutu raẽva jurúpe rejuhúta viru ohupytýva ñande mokõime guarã. Eraha ha eme'ẽ chupekuéra upéva.
Upérõ avei, hemimbo'ekuéra oñemboja Jesús rendápe ha oporandu chupe: —Máva piko pe mba'e guasuvétava Tupã oporosãmbyhývo yvágape?
Upépe Jesús ohenói peteĩ mitãme ha omoĩ ijapytépekuéra,
ha he'i: —Añetehápe ha'e peẽme, ndapeiko jeýi ramo mitãicha, ndapeikemo'ãi Tupã sãmbyhy yvágape.
Pe oñemomirĩva ko mitãicha, upéva pe mba'e guasuvétava Tupã sãmbyhýpe yvágape.
Ha oimeraẽva, che rérape oguerohorýva peteĩ mitã koichagua, chéve che rerohory.
Oimeraẽ oitýva angaipápe peteĩ mitãicha che rehe ojeroviávape, iporãveva'erã ojeitýrõ chupe yguasúpe ita guasu ijajúri.
Ajépa oho vaieténe umi mba'e tembiapo vaívape oporoitývape. Ha jepe umíva oikova'erã voínte, oho vaieteveva'erã upe hapichápe oitývape.
Upévare, nde po térã nde py ne reitýtarõ angaipápe, eikytĩ ha mombyry emombo. Iporãve niko reikove ramo Tupã ndive nde py térã nde po'ỹre, rejeity rangue tata ogue'ỹvape, nde po ha nde py mokõive reheve.
Ha nde resa nde reitýtarõ angaipápe, eipe'a ha mombyry emombo. Iporãve niko reikove ramo Tupã ndive peteĩ nde resa reheve, rejeity rangue Aña retã ratápe, mokõive nde resa reheve.
Aníke pe apo'i pe mitãicha che rehe ojeroviávape. Ha'e peẽme, Tupã remimboukuéra hese oñangarekóva oĩ yvágape tapiaiteha che Túva renondépe.
(Che, yvypóraicha ajuva'ekue, aju anohẽvo jejopy vaígui opa oñehundítava.)
Mba'épa peẽ peimo'ã ojapotaha peteĩ kuimba'e oguerekóva 100 ovecha, ha okañy ramo chugui peteĩ? Ohejáne ñúme umi 99, oho haguã oheka pe okañyva'ekue.
Ha ojuhúvo, ovy'aiteveva'erã ko peteĩ ovecha reheve, umi 99 okañy'ỹva'ekue reheve guágui.
Péicha avei, pende Túva oĩva yvágape ndoipotái oñehundi peteĩnte jepe ko'ãvagui, mitãicha che rehe ojeroviáva.
Nde rapicha ojapo ramo nde rehe ivaíva, eñe'ẽ hendive pene añoháme ha ehechauka chupe ojavy hague. Ne rendu ramo, repyta porã jeýne hendive.
Ha nanderenduséi ramo katu, ehenói peteĩ térã mokõime, ikatu haguã opa oje'éva toje'e mokõi térã mbohapy rovake.
Ha chupekuéra nohenduséi ramo katu, emombe'u opavave rovake tupaópe. Ha upépe nohenduséi ramo katu, pereko chupe pende rehegua'ỹva ramo térã viru ombyatýva Rómape guarãicha.
Añetehápe ha'e peẽme, opa mba'e peẽ pe apytĩva ko yvy ári, oñeapytĩta avei yvágape. Ha opa mba'e peẽ pejoráva ko yvy ári, ojejoráta avei yvágape.
Che ha'e avei peẽme: Mokõi pende apytégui peñemoĩ ramo peteĩ ñe'ẽme ha peñembo'e he Túva yvágape oĩvape pejerure haguã chupe oimeraẽ mba'e, ha'e ome'ẽta peẽme katuete.
Mokõi térã mbohapy oñembyaty ramo che rérape, upépe aiméta che, hendivekuéra.
Upépe Pedro oñemboja Jesús rendápe ha he'i chupe: —Che Jára, mbovy jevyvépa che rapicha rembiapo vaikue aheja reiva'erã chupe? Iporãma piko 7 jevyve aheja rei ramo?
Jesús he'i chupe: —Nahániri. Iporãta 70 jey 7 reheja rei ramo.
Upévare, Tupã sãmbyhy yvága pegua niko kóicha hína. Oĩva'ekue peteĩ mburuvicha guasu oikuaa porãséva mba'éichapa umi chupe omba'apóva oĩ hendive viru porúpe.
Ha oñepyrũvo ohecha peteĩ-teĩ, ojegueru chupe peteĩ hetaeterei viru omyengovia'ỹva'ekue chupe.
Ha upéva ndoguerekóigui mba'eve, pe mburuvicha guasu he'i oñeme'ẽ haguã chupe hepýre tembiguái ramo ambuépe, ta'ýrakuéra ha opa oguerekóva reheve. Péicha omyengovia haguã pe viru oiporuva'ekuére.
Upépe, pe kuimba'e oñesũ huvicha renondépe ha ojerure asy chupe he'ívo: “Che ruvicha, che ra'arõna. Ame'ẽmba jeýta niko ndéve.”
Pe mburuvicha guasu oiporiahurereko chupe. Oheja rei chupe pe viru oiporuva'ekue ha oheja oho.
Pe kuimba'e osẽvo okápe katu, ojuhu peteĩ hapicha oiporuva'ekue chugui viru sa'imi. Opo voi ijajúrare ojuvy haguãicha chupe, he'ívo: “Emyengovia chéve pe aiporukava'ekue ndéve”.
Pe hapicha oñesũ henondépe ha ojerure asy chupe he'ívo: “Che ra'arõna. Ame'ẽmba jeýta niko ndéve.”
Ha'e katu ndoikuaaséi chugui mba'eve. Omyakãsã ha ombotyka koty ypytũme omyengoviapa peve pe viru oiporuva'ekue.
Ohechávo upéva, umi hapichakuéra ombyasyeterei. Oho hikuái mburuvicha guasu rendápe ha omombe'upaite chupe pe ojehuva'ekue.
Upémarõ pe mburuvicha guasu ohenoika pe kuimba'épe ha he'i chupe: “Nde tembiguái ahẽ! Che aheja rei ndéve pe ikatu'ỹva'ekue remyengovia, rejerurégui chéve.
Ha nde reiporiahurerekova'erã mo'ã avei nde rapichápe, che roiporiahurereko haguéicha.”
Pe mburuvicha guasu ipochyeterei pe kuimba'e ndive. Omyakãsã ha ombotyka koty ypytũme omyengoviapa peve chupe pe viru ome'ẽva'ekue chupe.
Upéi Jesús he'i: —Péicha avei che Túva yvágape oĩva ojapóta pende rehe, pende py'aite guive napeheja reíri ramo pende rapichápe, pe ojapóva pende rehe.
Jesús he'ipa rire ko'ã mba'e, osẽ oho Galiléagui ha oguahẽ Judéape, opytáva kuarahy resẽ gotyo ysyry Jordángui.
Heta umi ohóva hapykuéri, ha upépe omonguera hasývape.
Fariséokuéra oñemboja Jesús rendápe omoñuhã haguã chupe. Oporandu chupe hikuái: —Ikatúpa peteĩ ména opoi hembirekógui oimeraẽ mba'ére?
Jesús he'i chupekuéra: —Ndapeikuaái nga'u piko Ñandejára Kuatia ñe'ẽme he'iha, Tupã ojapo ramo guare yvypórape iñepyrũmbýpe, ojapo hague kuimba'e ha kuña?
He'ive avei: “Upévare pe kuimba'e ohejava'erã itúva ha isýpe, ojoaju haguã hembireko ndive, ha oiko mokõivégui peteĩ.”
Péicharõ, upe guive ha'ekuéra ndaha'e véima mokõi yvypóra, peteĩntema. Upévare, yvypóra ndoipe'áiva'erã ojuehegui umi Tupã ombojoajuva'ekue.
Upépe umi fariséo he'i chupe: —Mba'ére piko aipo ramo Moisés rembiapoukapýpe he'i kuimba'e ome'ẽva'erãha hembirekópe kuatia jueja rehegua, ha upéi opoi chugui?
Jesús he'i chupekuéra: —Pende py'a hatãguinte Moisés ohejava'ekue peẽme pepoi pene rembirekógui. Iñepyrũmbýpe ndaupéichaiva'ekue.
Che katu ha'e peẽme, “Oimeraẽva opoírõ hembirekógui, ha ndaha'éi ramo ñemyakã ratĩ haguére, pe kuimba'e omenda jeýrõ, oporomyakã ratĩ hína. Ha pe omendáva pe kuña ojepoívare, oporomyakã ratĩnte avei hína.”
Upévo hemimbo'ekuéra he'i chupe: —Péicha oikótarõ peteĩ kuimba'e hembireko ndive niko, iporãve nomendái.
Jesús he'i chupekuéra: —Nda opavavéipe niko oñeme'ẽ ohecha kuaa haguã ko ha'éva peẽme. Umi Tupã ome'ẽvape, ha'ekuéra mante ohecha kuaa.
Heta mba'ére niko peteĩ kuimba'e ikatu nomendái. Oĩ umi ou ypy guive ko yvy ári, ikatu'ỹva voínte oiko kuña ndive ha upévare nomendái. Oĩ avei umi ikatu'ỹva omenda oñeha'ỹi'o haguére, ha oĩ katu omenda'ỹva ñesãmbyhy yvágui oúva rehehápe. Upe oñeme'ẽvape ko'ã mba'e ohecha kuaa haguã, tohecha kuaa.
Heta mitã mimi ojereraha Jesús rendápe, ha'e omoĩ haguã ipo iñakãre ha oñembo'e haguã hesekuéra. Umi hemimbo'ekuéra katu, ipochy umi mitãme oguerúva ndive.
Jesús he'i chupekuéra: —Peheja umi mitã tou che rendápe, ha ani pejoko. Umi ha'ekuéraicha guápe guarã niko hína ñesãmbyhy yvágagui oúva.
Ha omoĩ ipo iñakã árikuéra. Upéi ha'e osẽ oho upégui.
Peteĩ karia'y oguahẽ Jesús rendápe ha oporandu chupe: —Mbo'ehára, mba'e iporãvapa ajapova'erã ahupyty haguã jeikove opave'ỹva?
Jesús he'i chupe: —Mba'éicha rupi piko reporandu chéve mba'épa hína pe iporãva? Tupã rehe añónte niko ikatu ja'e upéva. Ha reikovese ramo, ejapo Tupã rembiapoukapy he'íva.
Pe karia'y he'i chupe: —Mavaitévapa? Ha Jesús he'i chupe: —Ani reporojuka, ani reporomyakã ratĩ, ani remonda, ani eñe'ẽ rei nde rapicháre,
emomba'e nde ru ha nde sýpe, ha ehayhu nde rapichápe rejehayhuháicha nde.
Pe karia'y he'i chupe: —Opa umíva niko ajapopáma. Mba'éiko ajapoveva'erã?
Jesús he'i chupe: —Nde reko porãse ramo Tupã oipotaháicha, tereho eñemumba opa rerekóvare ha eme'ẽ mboriahúpe. Péicharõ rerekóta mba'eta yvágape. Upéi, eju che moirũ.
Pe karia'y ohendúvo upéva, tuicha ñembyasýpe oho, heta mba'e oguerekógui.
Upépe Jesús he'i hemimbo'ekuérape: —Añete ha'e peẽme, hasyha umi imba'e retávape oike haguã Tupã sãmbyhýpe.
Ha'eve katu peẽme, hasyvéta peteĩ imba'e retávape oike haguã Tupã sãmbyhýpe, peteĩ kavajúgui ohasa rangue ju resa rupi.
Hemimbo'ekuéra ohendúvo upéva omomba'ete, ha he'i ojupe: —Máva piko aipórõ ikatúta oñepysyrõ?
Jesús oma'ẽ hesekuéra ha he'i: —Yvypórakuérape guarã upéva ndaikatúi. Tupãme guarã katu ndaipóri mba'eve ikatu'ỹva ojapo.
Upémarõ Pedro he'i chupe: —Ore niko roheja opa mba'e ndéve romoirũ haguã. Mba'éichapa oñemyengoviáta oréve upéva?
Jesús he'i chupekuéra: —Añetehápe ha'e peẽme, oguahẽvo pe ára opa mba'e oñembopyahupa jeývo, che, yvypóraicha ajuva'ekue, aguapýta che guapyha omimbipávape. Ha peẽ che moirũva'ekue, peguapýta avei 12 guapyhápe, pembojovake haguã umi 12 Israelgua ñemoñarépe.
Ha opa ohejava'ekuépe hóga térã ityvýra, térã iteindýra, térã itúva, térã isy, térã hembireko, térã ita'ýra, térã ijyvy che rehehápe, pe peteĩ ohejava'ekue rendaguépe ohupytýta 100.
Ha heta umi ko'ágã itenondéva, itapykuéta. Ha heta umi ko'ágã itapykuéva, itenondéta.
Ñesãmbyhy yvágagui oúva niko ojogua ku kokue járape osẽva pyharevete ohekávo omba'apova'erã chupe iparraltýpe.
Ha oguahẽ rire peteĩ ñe'ẽme ome'ẽvo chupekuéra pe viru oñeme'ẽva voínte peteĩ ára oñemba'apova'ekuére, omondo chupekuéra iparraltýpe.
Upéi asajeve, osẽ oho oñeñemuháme ha upépe ojuhu hetã hembiapo'ỹvape.
He'i chupekuéra: “Tapeho peẽ avei pemba'apo che parraltýpe, ha hekoitépe ame'ẽta peẽme viru”. Ha oho hikuái.
Pe óga jára osẽ jey asajepyte, ha upéi katu ka'aru asaje rupi, péicha jey ojapo.
Ha ka'aruete, osẽ oho jey upe oñeñemuháme ha ojuhu jey upépe hembiapo'ỹvape. Ha he'i chupekuéra: “Mba'ére piko peẽ peime rei peína ko'ápe ára pukukue pemba'apo'ỹre?”
He'i hikuái chupe: “Avave niko naorenomba'apói.” Upérõ he'i chupekuéra: “Tapeho pemba'apo peẽ avei che yvýpe, ha ame'ẽta peẽme viru hekoitépe.”
Ka'aru pytũvo pe óga jára he'i pe iparralty ñangarekohárape: “Ehenói umi omba'apóvape ha eme'ẽ chupekuéra pe hembiapokue repy. Eñepyrũ umi itapykueve oguahẽva'ekuégui ha ipahávo eme'ẽ umi oike tenondeveva'ekuépe.”
Ha oguahẽ umi ka'aruete oikeva'ekue, ha chupekuéra oñeme'ẽ viru omba'apórõ guáicha peteĩ ára pukukue.
Upéi, oguahẽvo umi tenondete oikeva'ekue, oimo'ã chupekuéra oñeme'ẽ hetavetaha. Chupekuéra katu oñeme'ẽ umi ambuépe oñeme'ẽ haguéichante.
Oñeme'ẽvo chupekuéra hembiapokue repy, oñepyrũ ipochy pe óga jára ndive.
He'i chupe: “Umi tapykue oikeva'ekue niko, sapy'amínte omba'apo ha reme'ẽ chupekuéra oréve reme'ẽháicha, jepe ore ára pukukue romba'apo pe kuarahy akúpe.”
Pe óga jára katu he'i chupekuéra: “Che irũ, ndajapói niko nde rehe mba'eve hendape'ỹva. Ndajapytái nga'u piko ra'e remba'apotaha chéve virúre oñeme'ẽva peteĩ ára oñemba'apóvare?
Erekóma niko ne rembiapo repykue, tereho nde rógape. Che ame'ẽse ramo pe tapykuete oikeva'ekuépe ndéve ame'ẽháicha,
piko máva he'íta chéve mba'eve, ajapo haguére ajaposéva viru arekóvagui? Nde pochy nga'u piko che ndive, che mba'e porã haguére?”
Upéi he'i Jesús: “Ha péicha, umi itenondéva itapykuéta, ha umi itapykuéva itenondéta.”
Jesús ohóvo Jerusalénpe, ogueraha umi 12 hemimbo'ekuérape ha'eñoháme, ha he'i chupekuéra:
—Jaha niko ñaína Jerusalénpe. Upépe, che, yvypóraicha ajuva'ekuépe, oĩta che moĩva pa'ikuéra ruvicha ha Moisés rembiapoukapy mbo'eha pópe, ha ha'ekuéra ojeruréta ajejuka haguã.
Upéi, che me'ẽta hikuái ambue tetãgua pópe oñembohory haguã che rehe, che nupã ha che mosãingo haguã kurusúre. Mbohapy ára haguépe katu aikove jeýta.
Oñemboja Jesús rendápe Zebedeo rembireko, imemby Santiago ha Juan ndive, ha oñesũ ha'e Jesús renondépe, ojerure haguã chupe peteĩ mba'e.
Jesús oporandu chupe: —Mba'épa reipota ajapo? Ha'e he'i chupe: —Aipota ere chéve, ko'ã che memby mokõi oguapytaha peteĩ nde akatúa gotyo ha ambue nde asu gotyo reguapývo reisãmbyhy mburuvicha guasúrõ.
Jesús he'i chupekuéra: —Peẽ niko ndapeikuaái mba'épa pejeruréva. Peẽ nga'u piko peime pehasa asy haguãicha, che ahasa asytaháicha? Ha'ekuéra he'i: —Roime rohasa haguã.
Jesús he'i chupekuéra: —Pehasa asýta añete che ahasa asytaháicha. Peguapy haguã che ykére katu ndaijái chéve ame'ẽ. Che Túva upéva ome'ẽta umi ha'e ombosako'iva'ekuépe.
Umi 10 hemimbo'ekuéra ohendúvo upéva, ipochy umi mokõi ojoryvy ndive.
Ha Jesús ohenói chupekuéra ha he'i: —Peẽ niko peikuaa mba'éichapa mburuvichakuéra po pohýipe oisãmbyhy umi hetã, ha mba'éichapa poguasukuéra ave oguereko vai chupekuéra.
Pende apytépe katu ndaupéichaiva'erã. Upéva rangue pe tuichaséva pende apytépe toiko pene rembijokuái ramo.
Ha pe itenondeséva pende apytépe, toiko pene rembiguái ramo.
Che, yvypóraicha ajuva'ekue, niko ndajúiva'ekue che rembiguairã rekávo, aikóvo tembiguáirõ katu, ha ame'ẽvo che rekove anohẽ haguã hetápe ivaívagui.
Jesús ha hemimbo'ekuéra osẽvo táva Jericógui, heta oĩ ohóva Jesús rapykuéri.
Mokõi ohecha'ỹva oguapy hína pe tape yképe. Ha ohendúvo Jesús ohasaha ohóvo, osapukái hikuái: —David ra'y, ore poriahurerekomína!
Heta oĩ oja'óva chupekuéra okirirĩ haguã, ha'ekuéra katu hatãve osapukái: —Nde, David ra'y, ore poriahurerekomína!
Upévo Jesús opyta, ohenói umi ohecha'ỹvape ha he'i chupekuéra: —Mba'épa peipota ajapo pende rehe?
Ha'ekuéra he'i chupe: —Karai, rohechase niko.
Jesús oiporiahurereko chupekuéra ha opoko umi hesáre. Ha upepete umi ohecha'ỹva'ekue ohecha, ha omoirũ Jesúspe.
Jesús ha hemimbo'ekuéra oñemoaguĩvo Jerusaléngui, oguahẽ hikuái táva Betfagé jerére, Yvyty Olivotýpe. Upégui Jesús omondo mokõi hemimbo'épe henonderã,
he'ívo chupekuéra: —Tapeho peguahẽ amo távape, ha upépe pejuhúta peteĩ vúrro oñeñapytĩva hína, ha imemby hendive. Pejora ha peru chéve.
Ha oimérõ oipota'ỹva peru, peje chupe: “Ore Jára oikotevẽ hese ha pya'e ogueruka jeýta.”
Ko'ã mba'e ojehu, oiko haguã hekoitépe maranduhára he'iva'ekue kuatiápe:
Peje umi Sión guápe: “Péina ou pende ruvicha guasu vúrro ári ojejapo'ỹre”.
Upérõ, hemimbo'ekuéra oho ha ojapo Jesús he'i haguéicha chupekuéra.
Ogueraha hikuái pe vúrro imemby reheve Jesúspe. Ha ha'ekuéra omoĩ hi'ári ijao ha Jesús ojupi hi'ári.
Ha opavave oipyso ijao haperãme, oĩ katu oikytĩva yvyra rakã ha omyasãiva pe tapére.
Umi tenondete ohóva ha umi tapykue pegua, oñepyrũ osapukái: —Tupã tohovasa mburuvicha guasu David ra'ýpe! Toñemomba'e guasu Ñandejára rérape oúva! Tupã toñemomba'e guasu!
Oguahẽvo Jesús Jerusalénpe, opa upepegua ipy'a tarovapa. Heta oĩ oporandúva: —Máva piko kóva?
Ha umi Jesús ndive ohóva he'i: —Kóva niko maranduhára Jesús, oúva táva Nazaret Galiléa peguágui.
Jesús oike Tupaópe ha omosẽmba upégui umi upépe oñemúvape. Upépe oĩ umi oñemúva viru tupaópe oñeme'ẽva'erãre ha ome'ẽva ambue tetã megua virúre. Umíva mesa ha'e oitypa yvýre. Umi pykasu mymbajukarã rehe oñemúva renda avei oitypa.
Ha he'i chupekuéra: —Ñandejára Ñe'ẽme niko he'i: ‘Che rógare oje'éta, ñembo'ehao’. Peẽ katu pejapo chugui mondaha kuára.
Pe Tupaópe oñemboja Jesús rendápe umi ohecha'ỹva ha ikarẽva, ha ha'e omonguera chupekuéra.
Umi pa'i ruvicha ha Moisés rembiapoukapy mbo'eha ohechávo umi mba'e hechapyrãva Jesús ojapóva, ha ohendúvo mba'éichapa umi mitã osapukái Tupaópe “Tupã tohovasa David Ra'ýpe”, ipochy.
Ha he'i Jesúspe: —Rehendu piko mba'épa he'i hikuái? Ha Jesús he'i chupekuéra: —Ahendu aína. Ndapeikuaái nga'u piko peẽ Ñandejára Ñe'ẽme he'iha: Mitãnguéra jurúgui ha mitã kambu mimi che momba'e guasuva'erã hekoitépe.
Ha oheja chupekuéra. Osẽ oho upégui táva Betania peve, ha opyta upépe upe pyhare.
Pyhareve, Jesús oho jeývo Jerusalénpe oñandu iñembyahýi.
Ha ohechávo peteĩ ígo máta opu'ãva tape yképe, oñemboja hese ohecha haguã hi'apa. Ndojuhúi hese hi'aha, hogue mante oĩ hese. Upépe Jesús he'i pe ígo mátape: —Nande'amo'ãvéima araka'eve! Ha upepete pe ígo máta ipiru.
Hemimbo'ekuéra ohechávo upéva, ohecha ramoite ha oporandu Jesúspe: —Mba'éicha piko pe ígo máta pya'ete ipirupa?
Jesús he'i chupekuéra: —Añetehápe ha'e peẽme, pejerovia ramo ha napendepy'a mokõi ramo, upe che ajapova'ekue ko ígo mátare peẽ avei pejapóta, ha hetave mba'e. Ikatúta peje peteĩ yvytýpe: “Epu'ã ko'águi ha tereho ejeity y guasúpe” ha oikóta pejeháicha.
Ha pejerovia ramo Tupãre, opa mba'e pejeruréva pene ñembo'épe oñeme'ẽta peẽme.
Jesús oho jey Tupaópe, ha oporombo'e jave upépe hína, oguahẽ hendápe pa'i ruvichakuéra ha Israel myakãhárakuéra. Oporandu chupe hikuái: —Máva piko oheja ndéve rejapo haguã ko'ã mba'e? Máva pokatu rupi reju?
Jesús ombohovái chupekuéra: —Che aporandúta avei peẽme peteĩ mba'e, ha peje ramo chéve, ha'éta peẽme mba'éicha rupípa ajapo ko'ã mba'e.
Peje chéve: Máva piko ombou raka'e Juánpe oporomongarai haguã? Tupã térã piko yvypóra? Ha'ekuéra katu oñepyrũ oñomongeta kyre'ỹ oñondive, ha he'i: “Ja'e ramo Tupã ombou hague chupe, he'íta ñandéve: ‘Mba'ére ndaperoviái ra'e chupe?’
Ha ja'e ramo yvypóra hague, opu'ãta ñande rehe opavave. Ha'ekuéra niko oguerovia hína Juan, maranduhára hague.”
Upévare he'i hikuái Jesúspe: —Ndoroikuaái. Upépe Jesús he'i chupekuéra: —Upéicharõ, che avei namombe'umo'ãi peẽme máva pokatu rupípa ajapo ko'ã mba'e.
Jesús oporandu opavavépe: —Mba'épa peje ko peẽme amombe'útavare. Oĩva'ekue peteĩ kuimba'e ita'ýra mokõiva. Ha he'i pe ijypykuépe: “Che ra'y, tereho emba'apo ñande parraltýpe.”
Pe ita'ýra katu he'i chupe: “Ndahaséi”. Upéi ombyasy péicha he'i hague, ha oho.
Upéi pe kuimba'e oho ita'ýra pahague rendápe, ha he'i avei chupe oho haguã omba'apo. He'i katu ha'e itúvape: “Néi, che ru, aháta”, ha ndohói.
Mávapa umi mokõivévagui ojapo itúva rembipota? Umi upépe oĩva he'i chupe: —Pe ijypykue. Upépe Jesús he'i chupekuéra: —Añetehápe ha'e peẽme, umi viru ombyatýva Rómape guarã ha umi kuña reko vai raẽ oikéta pende hegui Tupã sãmbyhy yvágape.
Juan Bautista niko ouva'ekue pene mbo'évo mba'éichapa peikova'erã, ha ndaperoviaséiva'ekue chupe. Umi viru ombyatýva Rómape guarã ha umi kuña reko vai katu oguerovia chupe. Peẽ pehecha ramo jepe upéva, napembyasýi pende reko vai ha ndapejeréi chugui, perovia haguã chupe.
Pehendu avei kóva: ‘Oikova'ekue peteĩ karai oñotỹkava'ekue peteĩ parralty ijyvýpe. Omongorapy ha upéi ojapouka oñeñami haguãme umi parral'a. Omopu'ã avei peteĩ óga yvate, upégui oĩ haguã omaña ha oñangarekóva ijyvýre. Upéi katu, oiporuka hepýre mba'apohahárakuérape, ha oho mombyry.
Ha oguahẽvo ára parral'a ojepo'o haguã, pe karai omondo hembiguáikuérape umi mba'apohára rendápe, ojerurévo pe chupe ohupytýva.
Umi mba'apohárakuéra katu ojeity umi tembiguái ári ha peteĩme oinupã heta, pe ambuépe ojuka, ha ambuépe katu itápe ojapi ojuka peve.
Pe karai katu omondo hetave hembiguáikuérape, ha umi mba'apohára ojapo hesekuéra umi ambuére ojapo haguéicha.
Ipahápe omondo ta'ýra teépe. He'i ipy'apýpe: “Che ra'ýpe niko ojapóta mba'éva ramo.”
Ohechávo hikuái pe yvy jára ra'ýpe, umi mba'apohára he'i: “Pévape opytapáta hína opa mba'e. Jajuka ha topyta ñandéve ko yvy.”
Ha ojeity hi'ári hikuái, oguenohẽ pe parraltýgui ha ojuka chupe.
Upéi Jesús oporandu: —Mba'épa hi'ã peẽme ojapotaha pe yvy jára?
Ha he'i hikuái chupe: —Ojukapáne umi tekove ahẽme, oiporiahurereko'ỹre chupekuéra. Upéi ome'ẽne pe ijyvy ambue mba'apohárape ome'ẽtava chupe pe imba'erãva.
Upépe Jesús he'i chupekuéra: —Peẽ niko peikuaa Ñandejára Ñe'ẽ he'iha: “Upe ita omboykéva umi óga mopu'ãhára upéva ári ko'ágã oñemopu'ã. Ñandejára upéicha ojapo ha ore jurujái rohechávo.”
Upévare ha'e peẽme, Tupã sãmbyhy ojepe'áta pende hegui ha oñeme'ẽta ambuépe, ome'ẽtava hi'a hekoitépe.
Ha oimeraẽva ho'áva pe ita hi'ári, opẽmbaitéta. Ha oimeraẽva ári ho'a ramo pe ita, omongu'ipaitéta chupe.
Umi pa'i ruvicha ha fariséokuéra ohendúvo umi ñe'ẽ mbojoja Jesús omombe'úva, ohecha kuaa hesekuéra he'iha.
Ha omyakãsãse hikuái Jesúspe. Okyhyjénte opavavégui, oguerekógui chupe hikuái maranduhára ramo.
Jesús oiporu jey ñe'ẽ mbojoja oñe'ẽ haguã opavavépe. He'i chupekuéra:
—Tupã sãmbyhy yvágape oĩva niko kóicha. Oĩva'ekue peteĩ mburuvicha guasu ojapova'ekue karu guasu ta'ýra omendáta haguére.
Omondo hembiguáikuérape ohenói haguã umi ojejerureva'ekuépe ou haguã. Ha'ekuéra katu ndouséi.
Omondove jey upéi hembiguáikuérape, he'ívo chupekuéra: “Peje umi ojejerureva'ekuépe ou haguã, oĩmbamaha tembi'u ojekaru haguã. Peje chupekuéra ajukaukáma hague che rymbakuéra ikyravéva, ha oĩmbaitemaha ha'ekuéra ou haguãicha karu guasuhápe.”
Umi ojejerureva'ekuépe ou haguã katu mba'eve ndoikuaaséi. Peteĩva oho ohecha ijyvy, ambue katu oho iñemuháme,
ha umi hembýva katu ojeity umi mburuvicha guasu rembiguái ári, ha oinupã ojuka peve.
Upérõ pe mburuvicha guasu ipochyeterei. Omondo iñorãirõhárakuéra ojuka haguã umi hembiguái jukaharépe ha ohapypa haguã itávakuéra.
Upéi katu he'i hembiguáikuérape: “Oĩmbaitéma karu guasu che ra'y mendarã. Umi ajerureva'ekuépe ou haguã niko ndaijái voi kuri che rógape ou haguã.
Tapeho aipo ramo umi okáre ha peje pejuhúvape ou haguã ko karu guasuhápe.
Umi hembiguái osẽ pe okáre ha ombyaty opa ojuhúvape. Heko potĩ ha heko vaíva peteĩcha oho, ha péicha ou omyenyhẽ hikuái pe óga.
Upéi katu pe mburuvicha guasu oike ohecha haguã umi ouva'ekuépe, ha ohecha peteĩ kuimba'épe omonde'ỹva'ekue mendahápe guarã ao.
He'i chupe: “Che irũ, mba'éicha piko reike ko'ápe remonde'ỹre mendahápe guarã ao?” Pe kuimba'e katu okirirĩnte.
Upérõ pe mburuvicha guasu he'i hembiguáikuérape: “Peipykua ha peipokua, ha pemombo okápe iñypytũháme. Upépe tahasẽ ha hãi tomopururũ.”
Ha Jesús oñe'ẽmbávo he'i: —Hetápe niko ojejerure ou haguã, ha mbovýpe ojeporavo.
Umi fariséo oñemoĩ peteĩ ñe'ẽme omoñuhã haguã Jesúspe, ha he'ívare omoĩ vai haguã chupe.
Umi fariséo omondo Jesús rendápe hemimbo'ekuérava apytégui ha avei, umi Herodes rapykuéri oiko hatãva. He'i chupe hikuái: —Mbo'ehára, roikuaa niko añetévante ereha, ha hekoitépe rembo'eha Tupã rape. Roikuaa avei ndoguapyiha nde rehe mba'eve oje'éva nde rehe, ha neremañaiha avavére rehecha haguã mba'eichaguápa ha'e.
Roikuaase mba'épa nde ere kóvape: Iporã piko rome'ẽ viru mburuvicha guasu Roma peguápe, térãpa nahániri?
Jesús katu ohecha kuaa omoñuhãseha chupe hikuái, ha he'i: —Peẽ tekove ahẽ, rova mokõi. Mba'ére piko che moñuhãse peína?
Pehechauka chéve pe viru peme'ẽva jepi. Ha ombohasa chupe hikuái.
Omañávo hese Jesús oporandu chupekuéra: —Máva ra'ãnga ha máva réra piko ko oĩva hese?
Ha'ekuéra he'i: —Mburuvicha guasu Roma pegua. Jesús he'i chupekuéra: —Néi, peme'ẽ mburuvicha guasúpe mburuvicha guasu mba'éva, ha Tupãme Tupã mba'éva.
Ohendúvo upéva okirirĩmba hikuái. Oheja chupe, ha osẽ oho hikuái.
Upe árape voi umi Saduséo oho Jesús rendápe. Umi Saduséo niko ndogueroviái omanóva oikove jeyha, upévare he'i Jesúspe:
—Mbo'ehára, Moisés niko ohejava'ekue kuatiáre, peteĩ kuimba'e omendáva omano ramo hembireko imemby'ỹre chugui, tyvýra omendava'erã hembirekorére omoñemoñare haguã tyke'ýra omanova'ekuépe.
Oikova'ekue niko ko'ápe 7 kuimba'e ojoryvýva. Pe ijypykue omenda ha upéi omano, ha hembireko naimembýigui chugui, opyta tyvýrape.
Upéicha avei ojehu pe mokõiháme ha pe mbohapyhápe, ohupyty peve pe ipahaguépe.
Amo ipahápe omano avei pe kuña.
Ha néi, ágã ojeikove jey vove, máva rembirekótapa hína pe kuña, ko'ã 7 omendava'ekue hese apytégui?
Jesús he'i chupekuéra: —Tuicha pejavy. Peẽ ndapeikuaái Ñandejára Ñe'ẽ térã Tupã pokatu.
Ágã ojeikove jey vove, kuimba'e ha kuña nomendamo'ãvéima ojuehe. Oikóta chuguikuéra, Tupã remimbou yvágape guáicha.
Ha ndaperoviaséi ramo omanóva oikove jeyha, ndapeikuaái nga'u piko pe Tupã he'iva'ekue peẽme? Ha'e he'iva'ekue:
“Che hína Abraham, Isaac ha Jacob Tupã.” Ha'e niko ndaha'éi omanóva Tupã. Oikovéva Tupã katu.
Ohendúvo upéva, opavave ohecha ramo umi mba'e Jesús ombo'éva.
Umi fariséo ohendúvo Jesús omokirirĩ hague umi Saduséope, oñembyaty hikuái ha oho Jesús rendápe.
Peteĩva, Moisés rembiapoukapy mbo'eha, omoñuhã haguãicha oporandu chupe:
—Mbo'ehára, mávapa umi Tupã rembiapoukapy apytépe mba'e guasuvéva?
Jesús he'i chupe: —‘Ehayhu Tupã nde Járape ne nde py'aite guive, ne ánga rugua guive ha ne arandukue reheve.’
Kóva hína pe mba'e guasuvéva ha pe tenondeteguáva.
Upéva rire oúva ojogua chupe, ha he'i kóicha: ‘Ehayhu nde rapichápe rejehayhuháicha nde.’
Ko'ã mokõi tembiapoukapy ári oguapy hína Moisés rembiapoukapy ha opa mba'e maranduhárakuéra ombo'eva'ekue.
Jesús oñe'ẽ umi fariséo oñembyatyva'ekuépe,
ha oporandu chupekuéra: —Mba'épa peẽ peje pe Mesías rehe? Máva ñemoñarépa ha'e? He'i hikuái chupe: —David ñemoñare.
Upépe Jesús he'i chupekuéra: —Mba'éicha rupi piko David, Espíritu Santo rupi he'i chupe “che Jára”? David niko he'iva'ekue:
Ñandejára he'i che Járape “Eguapy che akatúa gotyo, tamoĩ ne pyenda ramo umi nde rayhu'ỹva”.
David voi niko he'i chupe “Che Jára”? Mba'éicha piko aipórõ pe Mesías David ñemoñaréta?
Ha avave ndaikatúi ombohovái chupe. Upe guive avave noñeha'ãvéi oporandu chupe mba'eve.
Upe rire Jesús oñe'ẽ opavavépe ha hemimbo'ekuérape. He'i chupekuéra:
—Umi Moisés rembiapoukapy mbo'eha ha umi fariséokuéra ári oĩ oikuaaukávo Moisés rembiapoukapy.
Upévare, pene ñe'ẽ renduva'erã chupekuéra ha pejapova'erã opa ha'ekuéra he'íva. Upe ha'ekuéra ojapóva katu ani peẽ pejapo. Ha'ekuéra niko he'i peteĩ mba'e ha ndojapói pe he'íva.
Ha'ekuéra niko omoĩ opavave apére mba'e pohýi ikatu'ỹva jaropu'aka. Oity avei opavave apére mba'e pohýi, ha peteĩ ikuãme jepe ndopokoséi hese.
Opa umi mba'e ojapóva, ojechauka haguãnte ojapo. Oñapytĩ isyva ha ijyvakuérare Ñandejára Ñe'ẽ ryru tuicha tuicháva, ha ombopukuve ijao fléko.,
Oĩ porãvetahápe oguapy karu guasuhápe ha judíokuéra tupaópe.
Tape rupi katu oipota oñemomaitei chupekuéra karai guasúicha ha opavave te'i chupekuéra “Mbo'ehára”.
Peẽ katu ani peheja avavépe pene renói mbo'ehára. Peẽ niko ojoryvy hína, ha peteĩnte pene Mbo'ehára.
Ha ani avavépe peje ko yvy ári “Ore Túva”. Peteĩnte niko pende Túva, ha ha'e oĩ yvágape.
Ani avei peheja avavépe he'i peẽme “Ore mbo'ehára”, peteĩnte niko pene mbo'ehára ha upéva pe Mesías.
Pe mba'e guasuvéva pende apytépe, tembiguáicha ojejokuaikava'erã.
Tupã oitýta yvýre pe oñemomba'e guasusévape, ha upe oñemomichĩvape katu omomba'e guasúta.
Pejererekóke peẽ Moisés rembiapoukapy mbo'eha ha peẽ fariséokuéra rova mokõi! Peẽ pemboty Tupã sãmbyhy yvága pegua rokẽ ani haguã avave oike. Peẽ voi ndaikatúi peike, ha ndapehejái umi oikesévape oike.
Pejererekóke peẽ tembiapoukapy mbo'eha ha peẽ fariséokuéra rova mokõi! Peẽ peipe'apa hóga umi kuña imenave'ỹvagui ha upéi katu pembohasa haguã, peñembo'e puku-puku. Upévare peẽ peñenupã pohyivéta.
Pejererekóke peẽ Moisés rembiapoukapy mbo'eha ha peẽ fariséokuéra rova mokõi! Peẽ pehóva opa rupi ko yvy ári, ha pehasa yguasu mboypýri ave, peteĩnte jepe pembojerovia haguã Tupãre, judíokuéraicha. Upéva pejapo haguére, ha'ekuéra oho jo'a-jo'ava'erã aña retãme.
Pejererekóke peẽ myakãhára resatũ! Peẽ peje: “Oime ramo ome'ẽva iñe'ẽ Tupao rehe ojapotaha peteĩ mba'e, upéva ndaha'éi mba'eve. Ha oimérõ katu ome'ẽva iñe'ẽ pe óro Tupao peguáre, peẽ peje ojapo manteva'erãha pe he'i haguéicha.
Peẽ tekove tavy resatũ! Máva piko pe mba'e guasuvéva? Pe óro piko, térãpa pe Tupao? Pe óro niko oñemboyke Tupãme guarã Tupao ryepýpe oĩ haguére.”
Peẽ peje avei: “Oime ramo ome'ẽva iñe'ẽ altar rehe ojapotaha peteĩ mba'e, upéva ndaha'éi mba'eve. Ome'ẽ ramo iñe'ẽ umi mba'e kuave'ẽ altar ári oĩvare katu, ojapo manteva'erã pe he'i haguéicha.”
Peẽ tekove tavy resatũ! Máva piko pe mba'e guasuvéva? Umi mba'e kuave'ẽ, térãpa pe altar? Umi mba'e kuave'ẽ niko oñemboyke Tupãme guarã oĩ haguére pe altar ári.
Pe ome'ẽva iñe'ẽ altar rehe, nome'ẽi iñe'ẽ pe altar rehe año. Ome'ẽ hína iñe'ẽ opa mba'e hi'ári oĩvare.
Ha pe ome'ẽ iñe'ẽ Tupaóre, nome'ẽi iñe'ẽ Tupaóre año. Ome'ẽ hína iñe'ẽ Tupãre, ypýpe oikóvare.
Upe iñe'ẽ ome'ẽva yvágare, ome'ẽ hína iñe'ẽ Tupã guapyháre ha Tupã, upépe oguapýva rehe voi.
Pejererekóke peẽ Moisés rembiapoukapy mbo'eha ha peẽ fariséokuéra rova mokõi! Peẽ peme'ẽ Tupãme 10gui peteĩ pene ménta, anís ha komíno jepe. Upéi katu pende resarái Tupã rembiapoukapy pene mbo'eha pende reko jojava'erãha, peporoporiahurerekova'erãha ha pejeroviava'erãha Tupãre. Ko'ãva raẽvete pejapova'erã ha upéi katu umi ambue.
Peẽ myakãhára resatũ, peẽ niko pende ýgui pembogua ñati'ũ ha pemokõ kavaju.
Pejererekóke peẽ Moisés rembiapoukapy mbo'eha ha peẽ fariséokuéra rova mokõi! Peẽ pemopotĩ pende mbayru ha pene ña'ẽmbe ijape guio, hyepy katu henyhẽ umi mba'e pemondava'ekuégui, pene mba'e pota tarovágui.
Ehendúke, nde fariséo resatũ. Emopotĩ raẽ ne mbayru ha ne ña'ẽmbe hyepy guio, péicharõ ipotĩne avei ijape guio.
Pejererekóke peẽ Moisés rembiapoukapy mbo'eha ha peẽ fariséo rova mokõi! Peẽ ha'ete umi omanóva oñeñotỹha renda, morotĩ porãva oka guio, hyepy guio katu henyhẽ kãnguekuégui ha opaichagua mba'e ky'águi.
Peichaite avei peẽ. Pende reko porã vaicha pende ape guio, pende ryepy guio katu pene renyhẽ japu ha ñañágui.
Pejererekóke peẽ Moisés rembiapoukapy mbo'eha ha peẽ fariséo rova mokõi! Peẽ pemopu'ã umi maranduhára omanova'ekuépe guarã oñeñotỹ haguã, ha pembojeguapa umi mandu'arã pemopu'ãva imarangatúva rekovekuére.
Upéi katu peje: “Roikove rire ore ypykuéra oikove ramo guare, ore ndorojukáiva'erã mo'ã umi maranduhárakuérape.”
Péicha peñe'ẽvo, pehechauka peẽha voi umi maranduhára jukahare ñemoñare.
Pemoguahẽ hu'ãme aipo ramo, pende ru ypy kuerakue omoñepyrũva'ekue.
Peẽ mbói, ha mbói ñemoñare! Peimo'ã piko ndapehomo'ãiha aña retãme?
Upévare, che amondóta pene rendápe maranduhára, iñarandúva ha mbo'ehárakuéra. Umívagui oĩta peẽ pejuka ha pehupítava kurusúre. Umi ambuépe katu peinupãta pende tupaópe, ha pemuñáta pehóvo peteĩ távagui ambuépe okañývo pende hegui.
Ha péicha, opẽta pende rehe opa imarangatúva ko yvy ári jejukakue, Abel pe imarangatueteva'ekue raẽ guive, Zacarías Berequías ra'y peve, peẽ pejukava'ekue Tupao ha altar pa'ũme.
Añete ha'e peẽme, ñenupã opa ko'ã jejukakuéregua opẽta opavave ko'ágã oikóvare.
Nde Jerusalén, nde Jerusalén, rejukáva maranduhárakuérape rejapíva itápe umi ñe'ẽ reruha Tupã omboúva ndéve! Hetaitéma niko ambyatyséva ne membykuéra, ryguasu ombyatyháicha ita'ýra ipepoguýpe, ha ndereipotái!
Upévare, nde róga opytáta nandi ha itaperéta.
Ha ha'e ndéve ndacherecha mo'ã veimaha, oguahẽ peve ára erévo: ‘Tojehovasa pe oúva Ñandejára rérape!’
Jesús osẽ Tupaógui ohóma haguãicha. Upekuévo hemimbo'ekuéra ohupyty chupe, ha imandu'a chupe Tupaóre ha umi óga heseguáre.
Jesús he'i chupekuéra: —Pehecha peína opa ko'ã mba'e, ajépa. Añetehápe ha'e peẽme, ndopytamo'ãi peteĩ itánte jepe ojo'ári. Oñehundipaitéta.
Upéi oho hikuái Yvyty Olivotýpe. Jesús oguapy upépe, ha hemimbo'ekuéra oñemboja hendápe. Ha upe ha'eñoháme oporandu chupe hikuái: —Roikuaase niko mba'éichapa rohecha kuaáta oguahẽmaha pe ára nde reju haguã. Roikuaase araka'épa ojehúta umi mba'e.
Ha Jesús he'i chupekuéra: —Pema'ẽ porãke. Aníke peheja avave pene mbotavy.
Cháke oĩne heta oúva, ha he'íne peẽme ijehe cheha. He'íta hikuái: “Che hína pe Mesías”, ha hetápe ombotavýta.
Pehendúta oikoha ñorãirõ guasu opa rupi. Anínte peñemondýi. Umíva umi mba'e niko ojehuva'erã voínte, ha upéva nde'iséi oguahẽmaha pe ára paha.
Peteĩ tetã opu'ãne ambuére, ha opavave opu'ãmbáne ojuehe. Ñembyahýi guasu oĩne opa rupi ha yvy ryrýi heta henda rupi.
Ko'ãva niko iñepyrũránte hína.
Upéi peñemyakãsãta ha heta oñemboharáita pende rehe hikuái. Pejejukáta ha avave ndaija'emo'ãi pende rehe, che remimbo'e haguére peẽ.
Umíva umi árape, heta umi che rehe ojeroviáva, ndojeroviamo'ãvéimava. Umíva ndojoayhumo'ãi, ha oñoha'ãta pokarẽme ojoity haguã mburuvichakuéra pópe.
Hetáta maranduhára japu, ha hetápe ombotavýta.
Teko aña isarambíta opa rupi, ha opavave ndojoayhumo'ãvéi ojoayhu haguéicha.
Pe oñemohatãva ijeroviápe ipaha peve katu, oikovéta.
Ha pe marandu porã Tupã sãmbyhy rehegua oñemoherakuãta opa rupi ko yvy jerekuévo, opa tetãgua ohendu haguã. Upe rire ae, oguahẽta pe ára paha.
Pehecháta Tupã kotýpe ta'ãnga ahẽ maranduhára Daniel imandu'a hague, omongy'áva pe Tupao. (Pe ohendúva ko oje'éva, toikuaa mba'épa he'ise.)
Upéva pehecha vove, umi Judéape oikóva Pya'éke toho tokañy yvytýre.
Pe hóga ári oĩva, aníke oguejy oguenohẽ haguã mba'eve hógagui.
Pe ñúme oĩva, anítei ojevy ijao píari.
Tojererekóke umi kuña hye guasúva umi árape, térã imemby kambúva. Tuicha ohasa asýta.
Pejerure Tupãme ani haguã ojehu peẽme ko'ã mba'e ro'y jave térã pytu'uha árape.
Upérõ, tuicha ojehasa asýta, ojehasa'ỹháicha gueteri ko yvy ári iñepyrũmby guive. Ha araka'eve peichagua jehasa asy ndojehumo'ãvéi.
Ha Tupã nomombykýi rire umi ára umi imba'éva rehehápe, avave ndopytáiva'erã mo'ã hekove. Umi imba'éva, ha'e oiporavova'ekue rehehápe katu omombykýta.
Ha umíva umi árape oĩ ramo he'íva peẽme: “Péina ápe pe Mesías” térã “Péina upépe”, ani perovia.
Cháke oúta hína heta mesías gua'u ha maranduhára japu peẽme. Ha heta mba'e hechapyrãva ojapóta, ombotavy haguã Tupã rembiporavópe jepe, ikatúrõ.
Amombe'u hína peẽme ko'ã mba'e, ojehu mboyve.
Upévare, oĩ ramo he'íva peẽme: “Pe Mesías oime hína yvy ojeiko'ỹháme”, ani peho. Ha he'i ramo peẽme: “Péina ápe, okañy hína”, ani perovia.
Ára vera ojechaháicha kuarahy resẽ guive kuarahy reike peve, péichata avei ajuha ára che, yvypóraicha ajuva'ekue.
Te'õngue oĩháme, ijaty yryvu.
Umi jehasa asyha ára ohasa riremi, kuarahy iñipytũmbáta, jasy ndohesapemo'ãvéi, mbyjakuéra ho'apáta yvágagui, ha opa mba'e yvágape oĩva okuchupáta.
Ha upépe, ojehecháta yvágare pe mba'e ohechaukáva Tupã ra'y, yvypóraicha ouva'ekue, ouha. Ha okyhyjégui, opa tetãgua ojahe'óta che rechávo ajuha arai apytépe, tuicha pokatu ha mimbipápe.
Oñehendúta turu ipu hatãva, ha amondóta che remimboukuérape ombyatypa haguã che rembiporavópe opa guio yvy jerekuévo, yvága apýragui ipahaite peve.
Pema'ẽ umi ígo mátare peikuaa haguã. Umi hakã kyrỹi hogue roky ñepyrũ vove, peikuaa oguahẽmaha ára haku.
Péicha avei, pehecha vove ojehu ko'ã mba'e peikuaáta hi'aguĩmaha che, yvypóraicha ajuva'ekue, aju jey haguã.
Añetehápe ha'e peẽme: Ko'ã mba'e ojehupáta omano mboyve umi ko'ágã oikovéva.
Yvága ha yvy opáta, che ha'éva katu ojehuva'erã katuete.
Mba'e árapepa térã araka'etépa avave ndoikuaái. Tupã remimboukuéra jepe ndoikuaái, che, Tupã Ra'y, jepe ndaikuaái. Che Ru añoite mante oikuaa.
Ojehu haguéicha umi árape Noé oikove ramo yvy ári, upéicha ojehuva'erã avei che, yvypóraicha ajuva'ekue, aju jeyha ára.
Umi árape ama guasu mboyve, opavave oiko okaru, omboy'u ha ñemendápe, Noé oike peve pe kanóa guasúpe.
Ha upéi oimo'ã'ỹhágui, ou pe ama guasu ha ohundipa opavavépe. Péichata avei che, yvypóraicha ajuva'ekue, aju vove.
Upéva upe árape, mokõi kuimba'e oĩta hína oñondive ñúme, peteĩ ojereraháta ha pe ambue katu ojehejáta.
Mokõi kuña oñembisóta hína, peteĩ ojereraháta ha pe ambue katu ojehejáta.
Pejesarekóke aipo ramo, ndapeikuaái hína araka'etépa oúta pende Jára.
Perekóke kóva pene akãme: Peteĩ óga jára oikuaa ramo araka'etépa oikéta hógape mondaha, ha'e ndokemo'ãi ha ndohejamo'ãi avavépe oike hógape omonda haguã chupe.
Upévare, peẽ avei pejesarekova'erã. Peimo'ã'ỹve jave niko che, yvypóraicha ajuva'ekue, ajúta.
Mávapa hína pe tembiguái jeroviaháva ha imba'e recha kuaáva? Upéva hína pe ijára omoĩva ipoguýpe ambue hembiguáikuéra omongaru haguã oikotevẽ jave.
Ovy'aiteva'erãnepa pe tembiguái, ijára oguahẽ vove ojuhúva ojapopaha hekópe hembiapo.
Añetehápe ha'e peẽme, pe óga jára omoĩne ipoguýpe opa oguerekóva.
Pe tembiguái iñaña ramo katu, oimo'ãne ijára hi'aretaha,
ha oñepyrũ oñemboharái hapicháre, ha osẽ okaru ha omboy'u umi tekove ka'u ndive.
Ha ijára ou jeýne ha'e oimo'ã'ỹve ha oha'arõ'ỹve jave,
omyangu'íne chupe teju ruguáipe, oñembyepotiháicha hova mokõivape. Ha upépe ojahe'o soróta ha hãi mante opururũta.
Upe Tupã sãmbyhy yvága pegua kóichata. Oĩva'ekue 10 kuñataĩ, peteĩ pyhare ojapyhýva imba'e rendy ha pe kuñataĩ omendátava ndive osẽva ohuguãitĩ pe imenarãme.
Umi kuñataĩ apytégui, 5 itavy ha 5 iñakã porã.
Umi itavýva, ogueraha ramo jepe imba'e rendy, ndoguerahái heta ñandyry peichahágui oikotevẽve ramo guarã.
Umi iñakã porãva katu ogueraha imba'e rendy ha iñandyry ryru.
Pe menarã hi'arégui oguahẽ haguã, umi kuñataĩ hopehyipa ha ipahápe okepa.
Pyhare pyte rupi katu, oñehendu sapy'a peteĩ osapukái ha he'íva: “Oúma pe menarã. Peju pehuguãitĩ chupe!”
Upévo, opáy umi 10 kuñataĩ omyendy tuichave haguã umi imba'e rendy.
Umi 5 itavýva he'i umi 5 iñakã porãvape: “Peme'ẽmona oréve pende ñandyry. Ore mba'e rendy niko ogue potaitéma hína.”
Umi iñakã porãva katu he'i chupekuéra: “Nahániri. Péicharõ niko opavave japytáta mba'eve'ỹre. Tapeho pejogua pene mba'erã.”
Ha umi 5 itavýva oho aja ñandyry joguávo, oguahẽ pe menarã. Ha umi kuñataĩ iñakã porãva'ekue oike hendive mendahápe, ha upe rire pe okẽ oñemboty.
Upéi, ou jeývo umi kuñataĩ ohova'ekue oñemu he'i: “Karai. Karai. Eipe'ána oréve pe okẽ!”
Ha'e katu he'i chupekuéra: “Añetehápe ha'e peẽme, che ndapoikuaái.”
Ha upéi he'i Jesús: “Pejesarekóke peẽ, ha ani peke. Cháke ndapeikuaái araka'etépa ajúne che, yvypóraicha ajuva'ekue.”
Upe Tupã sãmbyhy yvága pegua kóichata. Oĩva'ekue peteĩ kuimba'e ohótava hína tetã mombyrýpe. Ohenói mbohapyve hembiguáipe ha oheja chupekuéra iviru omomemby haguã chupe.
Pe iñakã porãvévape oheja hetave ha umi ambuépe katu michĩve. Pe tenonde guápe oheja 5.000 óro pehẽngue, pe ambuépe 2.000 ha pe tapykue guápe katu 1.000. Peteĩ-teĩme ome'ẽ upe ikatupyryháicha, ha upéi osẽ oho mombyry.
Upe 5.000 ohupytyva'ekue, oho omomba'apo pe iviru ha omomemby 5.000 jey.
Upe 2.000 ohupytyva'ekue oho avei omomba'apo pe iviru, ha omomemby jey 2.000.
Upe 1.000 ohupytyva'ekue katu, oho oñotỹ pe ijára viru peteĩ yvykuápe.
Ha are rire, ou jey umi tembiguái jára ha oporandu chupekuéra mba'épa ojapo raka'e pe viru chupekuéra ohejava'ekuére.
Tenondete ou hendápe pe hembiguái oguerekova'ekue 5.000 ha ome'ẽ ijárape. Upekuévo he'i chupe: “Che ruvicha, 5.000 niko rehejava'ekue chéve, ha kóina ápe hi'ári 5.000, amomembyva'ekue ndéve.”
Ijára he'i chupe: “Iporã. Nde niko hína mba'apohára ikatupyry ha jeroviaháva. Ha jeroviapópe ikatu haguére aheja nde pópe viru michĩmi, hetaiteve ahejáta nde pópe. Eju javy'a che ndive.”
Upéi ou pe hembiguái oguerekova'ekue 2.000, ha he'i ijárape: “Che ruvicha, 2.000 niko rehejava'ekue chéve, ha kóina ápe hi'ári 2.000, amomembyva'ekue ndéve.”
Ijára he'i chupe: “Iporã. Nde hína tembiguái ikatupyry ha jeroviaháva. Ha jeroviapópe ikatu haguére aheja nde pópe viru michĩmi, hetaiteve ahejáta nde pópe. Eju javy'a che ndive.”
Ha oguahẽvo pe hembiguái oguerekova'ekue 1.000, he'i ijárape: “Che ruvicha, che niko aikuaa nde rejopyetereiha, ha remono'õvaha reñemitỹ'ỹ haguépe, ha rembyatývaha remosarambi'ỹ haguégui.
Akyhyjégui nde hegui, aha añotỹ yvy guýpe pe nde viru. Kóina, kóva ne mba'e hína.”
Upépe pe karai he'i chupe: “Nde tekove ate'ỹ. Mba'everã niko naneporãi. Ha reikuaa porã amono'õha añemitỹ'ỹ haguégui, ha ambyatyha amosarambi'ỹ haguégui.
Upévare remoĩva'erã mo'ã che viru ikatuhápe oñemomba'apo. Péicharõ aju jeývo aguenohẽ, imembyva'erã mo'ã chéve michĩmínte jepe ra'e.”
Ha he'i umi upépe hendive oĩvape: “Peipe'a chugui 1.000 oguerekóva ha peme'ẽ pe 5.000 oguerekóvape.
Upe oguerekóvape, oñeme'ẽvéta ha hembypáta chupe. Upe oguereko'ỹvagui katu, ojepe'áta pe michĩmi oguerekóva jepe, ha mba'evete ndopytamo'ãi chupe.
Ko tembiguái pituápe katu pemosẽ okápe pytũmbýpe. Ha upépe ojahe'o soróta ha hãi mante opururũta.” ,
Che, yvypóraicha ajuva'ekue, ajuha árape mburuvicha guasúicha umi Tupã remimboukuéra ndive, ajúta aguapy che guapyha jeguápe.
Ha opa tetãguakuéra oñembyatypáta che renondépe, ha che oipe'áta ojuehegui, ku ovecha rerekua oipe'aháicha ijovecha ha ikavarakuéra ojuehegui.
Amoĩta umi ovecha che akatúa gotyo ha umi kavara katu che asu gotyo.
Upépe che ha'éta umi che akatúa gotyo guápe: “Peju, peẽ che Túva pende rovasava'ekue. Peju ha peñemomba'e Tupã sãmbyhýre ha'e voi ojapova'ekue iñepyrũmbýpe peẽ guarã.
Che ñembyahýi ramo guare, peẽ che mongaruva'ekue. Che yuhéi ramo, peẽ che mboy'uva'ekue. Ha aiko ramo mombyrygua ramo, peẽ che moguahẽva'ekue pende rógape.
Che opívo ramo, peẽ che mondeva'ekue. Che rasy ramo, peẽ che anduva'ekue. Ha añemyakãsã ramo, peẽ pejuva'ekue che rendápe.”
Upépe umi heko potĩva he'íne: “Ore Jára, araka'e piko ndéve rohecha ne ñembyahýi ramo ha romongaru? Araka'e piko rohecha nde yuhéi ha romboy'u?
Araka'e piko ndéve rohecha mombyrygua ramo, ha romoguahẽ ore rógape? Araka'e piko nde opívo ha romonde?
Araka'e piko ndéve rohecha nde rasy ramo, térã reñemyakãsã ha roho ne andúvo?”
Ha che ha'éta chupekuéra: “Añetehápe ha'e peẽme, pejapóva peteĩva ko'ã che ryvykuéra michĩvévare, che rehe pejapo ramo guáicha.”
Upéi katu che ha'éta umi che asu gotyo guápe: “Pejei che ypýgui, pende rehe Tupã ojahéima. Tapeho pe tata ogue'ỹvape oñembosako'iva'ekue Aña ha iñirũnguérape guarã.
Che ñembyahýi ramo guare, peẽ nachemongarúiva'ekue. Che yuhéi ramo, nachemboy'úiva'ekue.
Aiko ramo mombyryguáva ramo, nachemoguahẽiva'ekue pende rógape. Che opívo ramo, nachemondéiva'ekue. Che rasy ramo ha aime añemyakãsãhápe, nacheandúiva'ekue.”
Upépe ha'ekuéra he'íta chéve: “Ore Jára, araka'e piko ore rohecha ne ñembyahýi ramo, térã nde yuhéi, térã mombyrygua reiko ramo, térã nde opívo, térã nde rasy, térã reñemyakãsãhápe, ha ndéve noroipytyvõi?”
Ha che ha'éta chupekuéra: “Añetehápe ha'e peẽme, opa mba'e ndapejapóiva'ekue peteĩva umi michĩvévare, che rehe ndapejapói ramo guáicha.”
Ha ko'ãva ohóta ñenupã opa'ỹháme, ha umi heko potĩva katu tekove opa'ỹháme.
Jesús oñe'ẽmba rire ko'ã mba'ére, he'i hemimbo'ekuérape:
—Peẽ niko peikuaa, mokõi arahápe Páskua aretéta hína. Ha upévo che, yvypóraicha ajuva'ekue, añemyakãsãta ha añemosãingóta kurusúre.
Upérõ umi pa'i ruvicha, umi Moisés rembiapoukapy mbo'eha, ha myakãhárakuéra Israelgua oñembyatypa pa'i guasu Caifás róga guasúpe.
Upépe oñomongeta hikuái mba'éichapa omoñuhã kuaa Jesúspe omyakãsã haguã chupe, ha upéi ojuka.
Ha he'i hikuái: —Anínte jajapo arete jave, ani ágã oñepu'ãmba ñande rehe.
Jesús oĩ jave Betániape, Simón pe ijai karu vaiva'ekue rógape,
oguahẽ hendápe peteĩ kuña, ha ipópe peteĩ mbayru mba'e hyakuã porã ha hepýva reheve. Ha Jesús oguapy aja mesápe, pe kuña oñohẽ pe mba'e ryakuã porã Jesús akãre.
Hemimbo'ekuéra ohechávo upéva ipochy, ha oñepyrũ he'i: —Maerã piko ohundi rei pe mba'e repyete?
Upéva niko hepy ome'ẽva'erã mo'ã, ha hepykuépe oñepytyvõ mboriahúvape.
Jesús ohendu upéva ha he'i chupekuéra: —Maerã piko péicha peñe'ẽ ko kuñáre? Mba'e iporãva niko ko ojapóva che rehe.
Mboriahukuéra niko oiko tapiáta pende apytépe. Chéve katu ndachererekomo'ãi opa ára.
Ko kuña oñohẽnguévo che akãre pe mba'e ryakuã porã, che mbosako'i hína añeñotỹ haguã.
Añetehápe ha'e peẽme, mamo oñemyerakuãha rupi marandu porã, yvy jerekuévo, oñemombe'úta avei ko kuña ojapova'ekue, ha oikóta hese mandu'a.
Upéi, peteĩ umi 12 Jesús remimbo'ekuérava, hérava Judas Iscariote, oho umi pa'i ruvichakuéra rendápe.
He'i chupekuéra: —Mbovýpa peme'ẽta chéve aitýrõ Jesús pende pópe? Ha ha'ekuéra ome'ẽ chupe 30 pira pire pláta guigua.
Ha upe guive, Judas oheka oikóvo mba'éichapa oitýta Jesúspe ipópekuéra.
Pe oñepyrũha árape arete oje'uhápe mbuja oñembovu'ỹva, Jesús remimbo'ekuéra ou hendápe ha oporandu chupe: —Moõpa reipota rombosako'i ndéve Páskua rembyarete haguã?
Ha'e he'i chupekuéra: —Tapeho ma'ẽra rógape, ha peje chupe: “Ore mbo'ehára he'ika ndéve kóicha: ‘Che ára oguahẽ potáma, ha ahasase nde rógape Páskua arete, che remimbo'ekuéra ndive.’”
Hemimbo'ekuéra ojapopa Jesús he'i haguéicha, ha ombosako'i hikuái Páskua ombyarete haguã.
Upe pyharépe, Jesús oguapy mesápe umi 12 hemimbo'ekuéra ndive;
ha ho'u aja hikuái hembi'u, Jesús he'i chupekuéra: —Añetehápe ha'e peẽme, peteĩva pende apytégui che moñuhãta hína.
Upéva tuicha oguapy hesekuéra, ha oñepyrũ oporandu chupe: —Che Jára, ndachéi mba'épa hína?
Jesús he'i chupekuéra: —Pe imbuja pehẽngue omohe'õva che rembi'úpe, upéva che reitýta.
Che, yvypóraicha ajuva'ekue, amanova'erã voínte, he'iháicha Ñandejára Ñe'ẽ. Ha tojererekóke pe che reitýva umi che rehe ija'e'ỹva pópe. Iporãveva'erã mo'ã chupe ohecha'ỹ rire ára resa.
Upépe oñe'ẽ Judas pe oitýtava chupe hína, ha he'i: —Mbo'ehára, ndachéi mba'épa hína? Jesús he'i chupe: —Ndéma niko ere.
Okaru aja hikuái, Jesús ohupi ipópe mbuja, ojeaguije me'ẽ rire Tupãme oipehe'ã chupekuéra, ha he'i: —Kóina pe'u, kóva hína che rete.
Upéi ohupi ipópe mbayru kaguy ja'uha, ha ome'ẽ rire Tupãme ijaguije, ombohasa chupekuéra he'ívo: —Pe'u kóvagui opavave.
Kóva niko che ruguy, omoañetéva Tupã ñe'ẽ me'ẽ. Kóva hína che ruguy oñeñohẽva hetáre, ojeheja rei haguã angaipa.
Ha ha'e peẽme nda'u mo'ã veimaha ko kaguy, oguahẽ meve upe ára ha'u jeývo kaguy pyahu pene ndive, che Ru oisãmbyhyhápe.
Opuraheipa rire hikuái, oho Yvyty Olivotýpe.
Upépe Jesús he'i chupekuéra: —Opavave peẽ che rejapa reíta ko pyharépe. Ñandejára Ñe'ẽme niko he'i: “Ajukáta pe ovecha rerekuápe, ha umi ovecha isarambipa reíta.”
Aikove jeývo katu pombyaty jeýta Galiléape.
Upépe Pedro he'i chupe: —Opavave nde reja rei ramo jepe, che ndorohejareimo'ãi.
Ha Jesús he'i chupe: —Añetehápe ha'e ndéve, ko pyharépe voi, gállo osapukái mboyve, nde eréta mbohapy jey ndachekuaaiha.
Pedro katu he'i chupe: —Amanova'erã ramo jepe ne ndive, nda'éi chéne ndoroikuaaiha. Ha opavave umi hemimbo'e péicha avei he'i.
Upéi Jesús oho hemimbo'ekuéra ndive peteĩ hendápe hérava Getsemaníme. Jesús he'i chupekuéra: —Pepyta ko'ápe ha peguapy. Che aháta amo gotyo añembo'e.
Ha ogueraha Pedro ha umi mokõi Zebedeo ra'ykuérape. Upépe oueterei oñembyasy ha ojepy'apy.
Ha he'i chupekuéra: —Ñembyasy che jukátava niko che jopy. Pepyta che ndive ko'ápe, ha ani peke.
Ha Jesús oho tenondevemi, oñesũ omboja peve isyva yvýre ha oñembo'e kóicha: —Che Túva, ikatu ramo embohasa che hegui ko ñembyasy tuichaite. Opáichavo, anítei oiko pe che aipotáva, pe nde reipotávante toiko.
Upéi ou jey umi hemimbo'ekuéra oĩháme, ha ojuhu chupekuéra okepa joa hína. He'i Pédrope: —Ndaikatúi piko peime che ndive peke'ỹre, sapy'amínte jepe?
Ani peke ha peñembo'e ani haguã mba'eve pene py'a ra'ã. Aikuaa pejaposeha iporãva, pende rete katu ikangy.
Ha oheja jey chupekuéra upépe, ha oho oñembo'e kóicha: —Che Túva, ndaikatumo'ãi ramo embohasa che hegui ko ñembyasy tuichaitéva, toiko nde reipotaháicha.
Ou jeývo, ojuhu hemimbo'ekuéra okepa. Hopehýigui, umi hesa oñemboty reipa chuguikuéra.
Upémarõ oheja chupekuéra ha oho jey oñembo'e. Ha pe oñembo'e hagueichaite oñembo'e jey.
Upéi, ojevy hemimbo'ekuéra rendápe, ha he'i chupekuéra: —Pekénte gueteri piko hína? Ko'ágã niko oguahẽma chéve, yvypóraicha ajuva'ekue yvy ári, che reitývo ñuhãme iñangaipáva.
Pepu'ã, jaha, péina oúma pe che reitýtava ñuhãme.
Jesús oñe'ẽ aja gueteri hína, Judas peteĩ umi 12 Jesús remimbo'ekuérava oguahẽ. Heta umi hendive oúva kyse puku ha yvyra ipópekuéra. Ombou chupekuéra umi pa'i ruvicha ha myakãhárakuéra.
Judas, pe oitýtava Jesúspe ñuhãme he'i umi hendive ouva'ekuépe: —Upe che ahetũva amomaiteívo, upéva hína ha'e. Upéva pemyakãsã.
Ha oñembojávo Jesús rendápe he'i chupe: —Mba'éichapa nde pyhare, mbo'ehára. Ha ohetũ chupe.
Jesús he'i chupe: —Che irũ, nde Pya'éke reikopa haguã. Upévo, umi kyse puku ipópe ouva'ekue, oñemboja Jesús rehe, omyakãsã chupe ha ogueraha.
Upépe, peteĩva umi Jesús ndive oĩva, ohekýi ikyse puku ha oity pa'i guasu rembiguái peteĩre, ha onambi'o chupe.
Jesús katu he'i chupe: —Emoinge jey nde kyse puku hyrúpe. Opa umi kyse pukúpe oñorãirõva, kyse pukúpe jeýnte omanova'erã.
Ndereikuaái piko ikatuha che Rúpe ajerure, ha aipota ramo, ha'e ikatuha ombou hemimboukuéra 12 atýpe che pytyvõ haguã?
Péicha ajapórõ, piko mba'éicha ojehúta upe Ñandejára Ñe'ẽme he'íva, kóicha tekotevẽha ojehu?
Upépe Jesús oporandu umi ouva'ekuépe: —Maerã piko kyse puku ha yvyra pende pópe peju che myakãsã haguã mondahárõ guáicha che? Opa árape niko aguapýva pende apytépe Tupaópe pombo'évo, ha upépe ndachemyakãsãi.
Ha opa ko'ã mba'e ojehu hína, oiko haguã hekoitépe umi mba'e maranduhárakuéra omoĩva'ekue Ñandejára Ñe'ẽme. Upévo hemimbo'ekuéra ohejapa Jesúspe, ha okañymba hikuái.
Umi omyakãsãva'ekue Jesúspe ogueraha chupe pa'i guasu Caifás rógape, umi Moisés rembiapoukapy mbo'eha ha myakãhárakuéra oñembyatyhápe hína.
Pedro katu mombyry guive, oho hapykuérikuéra pe pa'i guasu róga korapy peve. Upépe oike, ha oguapy umi Tupao pegua ñorãirõhára apytépe oikuaa haguã mba'épa ojehúta.
Ha umi pa'i ruvicha, ha myakãhárakuéra opáichavo oheka omoĩ vai haguã Jesúspe, japúpe ramo jepe, ha upevakuére Jesús ojejuka haguã.
Opáichavo, ndojuhúi hikuái mba'eve, heta ramo jepe umi oúva ha ijapu. Ipahápema, mokõi kuimba'e opu'ã,
ha he'i: —Kóva ko kuimba'e he'iva'ekue: “Mbohapy árape niko aitýne pe Tupao ha mbohapy arahápe amopu'ã jeýne.”
Upépe, pe pa'i guasu opu'ã ha he'i Jesúspe: —Mba'eve piko ndeeremo'ãi? Nerehendúi piko mba'épa he'i nde rehe hikuái?
Jesús katu okirirĩnte. Upépe, pe pa'i guasu he'i chupe: —Tupã oikovéva rérape, ha'e ndéve ere haguã oréve: “Nde piko hína pe Mesías, Tupã Ra'y?”
Ha Jesús he'i chupe: —Ndéma niko ere. Ha peẽ che recháta, chéve yvypóraicha ajuva'ekue, aguapy ramo pe Ipu'akapáva akatúape ha aju ramo arai ári yvágagui.
Upéva ohendúvo, pe pa'i guasu omondoro ijao ha he'i: —Kóva ko kuimba'e ojahéi Tupãre. Nañaikotevẽ véima avavére he'iva'erã ñandéve mba'eve. Pehendúma niko pe he'íva Tupãre.
Mba'épa peje jajapova'erã hese? Ha ha'ekuéra he'i: —Hembiapo vai, omano manteva'erã.
Upépe, ondyvu hikuái hováre ha oinupã. Oĩ katu ohova petéva chupe,
ha upéi he'íva: —Nde Mesías, nde ndajeko maranduhára. Máva piko upe ne nupãva?
Pedro, upe aja, oguapy hína okápe, korapýpe. Ha peteĩ kuña umi pa'i guasu rembiguáiva, oñemboja hendápe ha he'i chupe: —Nde niko reikova'ekue avei Jesús Galiléagui ndive.
Pedro katu opavave rovake he'i chupe: —Ndaikuaái mávarepa reñe'ẽ reína.
Upéi, Pedro oho pe korapýpe ojeikeha gotyo. Upépe ambue kuña tembiguáiva ohecha chupe, ha he'i umi upépe oĩvape hese: —Kóva niko oikova'ekue Jesús, Nazaretgua ndive.
Ha Pedro he'i: —Tupã rérare ha'e peẽme: “Ndaikuaái pe kuimba'e upévape.”
Upe riremínte, umi upépe oĩva oñemboja Pedro rendápe ha he'i chupe: —Nde niko hína peteĩ ha'ekuérava. Ne ñe'ẽre voi ojehecha kuaa.
Upépe Pedro oñepyrũ he'i: —Tupã rérare ha'e peẽme ndachejapuiha. Ha Tupã tojahéi che rehe che japu ramo. Ndaikuaái pe kuimba'épe. Ha upevovete oñehendu gállo sapukái.
Upépe Pedro imandu'a Jesús he'i hague chupe: “Gállo osapukái mboyve, nde eréta ndachekuaaiha mbohapy jey.” Pedro osẽ okápe ha hasẽ soro.
Ko'ẽmbávo, umi pa'i ruvicha ha umi myakãhára oñemoĩ peteĩ ñe'ẽme ojuka haguã Jesúspe.
Ogueraha Jesúspe ipokuapy ha omoĩ Pilato, mburuvicha Roma pegua, pópe.
Judas upe oityva'ekue ñuhãme Jesúspe, ohecháma ramo ojukataha chupe, ombyasy hembiapokue. Oho ha ome'ẽ jey umi 30 pláta pehẽngue umi pa'i ruvicha ha myakãhárakuérape.
Judas he'i chupekuéra: —Ivaíva niko ajapo. Ame'ẽ reiete ojejuka haguã peteĩ hembiapo vai'ỹva. Ha'ekuéra katu he'i chupe: —Ha mba'e piko oréve upéva? Ejecha nde.
Upépe, Judas omombo umi pláta pehẽngue tupaópe, ha oho ojejuvy.
Umi pa'i ruvicha ombyaty pe pláta ha he'i: —Kóva niko ñande rapicha ruguy repykue. Naiporãi ñamoĩ Tupao pegua viru apytépe.
Ha oñemoĩ peteĩ ñe'ẽme ojoguávo upe plátare, peteĩ yvy hérava Ñai'ũre Omba'apóva Ñu, upépe oñeñotỹ haguã umi ambue tetãgua omanóva.
Upévare upe yvy héra ko'agãite peve “Tuguy Ñu”.
Ha upéicha oiko maranduhára Jeremías he'iva'ekue: “Ojapyhy hikuái umi 30 pláta pehẽngue, upéva Israelgua omoĩva'ekue iñakãre hepyrã ramo.
Ha upévareve ojogua hikuái pe Ñai'ũre Omba'apóva Ñu, Ñandejára he'i haguéicha chéve.”
Ogueraha hikuái Jesúspe pe mburuvicha Roma pegua renondépe ha ha'e oporandu chupe: —Nde piko hína judíokuéra ruvicha guasu? Jesús he'i chupe: —Ndéma niko ere.
Ha umi pa'i ruvicha ha umi myakãhára omoĩ vaisévo chupe katu Jesús nde'íri mba'eve.
Upérõ Pilato he'i chupe: —Nerehendúi piko umi mba'e vaieta he'íva nde rehe hikuái?
Jesús katu nde'íri mba'evete, ha Pilato ndoikuaái mba'épa he'íta.
Páskua arete jave, mburuvicha Romagua opoímiva peteĩ umi oñemyakãsã ha yvyrakuápe ojererekóva, opavave oipotáva ojepoi.
Oĩ upérõ yvyrakuápe peteĩ kuimba'e herakuã guasúva hérava Barrabás.
Ha opavave oñembyatývo, Pilato oporandu chupekuéra: —Mávaguipa peipota apoi peẽme: Barrabás térãpa Jesús, pe Mesías oje'eha?
Pilato ohecha kuaáma judíokuéra omoĩ hague Jesús ipópe ndaija'éigui hese hikuái.
Ha oguapy aja ha'e pe oporombojovakehápe, hembireko he'ika chupe: “Ani ejapo mba'eve pe kuimba'ére. Mba'eve ivaíva ndojapói ha'e. Ange pyhare ahecha chupe che képe, ha heta che kéra jopy.”
Umi pa'i ruvichakuéra ha myakãhárakuéra katu he'i opavavépe ojerure haguã Pilátope opoi haguã Barrabásgui, ha Jesús katu, ojejuka haguã.
Pilato oporandu jey opavavépe: —Máva ko'ãva mokõigui peipota apoi peẽme? Ha ha'ekuéra he'i: —Barrabás.
Pilato oporandu chupekuéra: —Mba'épa peipota ajapo Jesús, pe Mesías oje'ehágui? Opavave he'i: —Emosãingo kurusúre.
Ha Pilato he'i chupekuéra: —Mba'e ivaíva piko ojapo? Ha'ekuéra katu osapukái hatãve: —Tosãingo kurusúre.
Upépe, Pilato ohecha kuaa ndaikatumo'ãiha ojapo mba'eve ha mba'éichapa opavave ijayvu ha ikatuha oiko ñorãirõ. Upémarõ ogueruka y ha ojepohéi opavave rovake, he'ívo: —Che ndaikemo'ãi ko kuimba'e jejukápe. Pejehecha peẽ heseve.
Ha opavave he'i joa: —Ijejukakue topẽ ore rehe ha ore ñemoñarére.
Upémarõ Pilato opoi Barrabásgui, ha ombyepotika rire Jesúspe, omondo oñemosãingo haguã kurusúre.
Upéi umi ñorãirõhára ogueraha Jesúspe Pilato rógape ha upépe oñembyatypa hikuái ijerére.
Upéi katu omboi chupe ha omonde hese peteĩ ao pytã.
Oñopẽ ñuatĩgui akãngora ha omoĩ iñakãre, ha upéi omoĩ peteĩ yvyra ipo akatúpe. Ha oñesũ hikuái henondépe, oñembohory hese ha he'i: —Víva judíokuéra ruvicha guasu!
Ondyvu avei hikuái hese, ha pe yvyrápe voi oinupã chupe iñakãme.
Oñembohory rire hese upéicha, oipe'a chugui pe ao pytã ha omonde jey hese ijao tee. Upéi katu ogueraha chupe oñemosãingo haguã kurusúre.
Ohokuévo, oñuguãitĩ hikuái peteĩ kuimba'e hérava Simón ndive, táva Cirenegua. Ha chupe oguerahauka Jesús kurusu.
Ha oguahẽvo upe Gólgota herahápe, he'iséva “Akãngue Renda”,
ho'ukase hikuái Jesúspe kaguy ojehe'áva pohã iróva reheve. Ha Jesús oikumby'imi rire, ndo'úi.
Ha umi ñorãirõhára omosãingo rire chupe kurusúre, oity po'a oñomboja'o haguã umi Jesús aokuére.
Upéi katu, oguapy hikuái upépe oñangareko haguã Jesús rehe.
Pe iñakã ári katu omoĩ hikuái peteĩ kuatia he'ihápe mba'érepa ojejuka. He'i hese: “Kóva hína Jesús, judíokuéra ruvicha guasu.”
Oñemosãingo avei mokõive ijyképe mokõi mondaha.
Ha umi upe rupi ohasáva oñe'ẽ reity Jesúspe ha oñakãmbovava,
ha he'i: —Nde niko Tupao reity rire, remopu'ã jeýtava'ekue mbohapy árape. Ejeína pe reimehágui ha eguejy pe kurusúgui nde ramo añete Tupã Ra'y.
Péicha avei oñembohory hese umi pa'i ruvicha, ha umi Moisés rembiapoukapy mbo'eha ha umi myakãhárakuéra. He'i hikuái:
—Hetápe oipytyvõva'ekue, ijehe katu mba'eve ndaikatúi ojapo. Israel ruvicha guasu ndaje ha'e. Toguejy aipo ramo kurusúgui ha jaroviáta chupe.
Tupãre niko ojerovia, ha he'i ijehe Tupã ra'yha ha'e. Tupã ohayhúrõ chupe, tou ha'e toipytyvõ chupe.
Ha umi mondaha osãingóva kurusúre ijyképe jepe, iñe'ẽ reity chupe péicha.
Upe asaje pyte guive ka'aru mbyte rupi peve, yvy tuichakue opyta pytũmbýpe.
Upévo Jesús hatã osapukái he'ívo: —Elí, Elí, lemá sabactani?” he'iséva: “Tupã che Jára, Tupã che Jára, mba'ére piko che reja cheño?”
Ha umi upépe oĩva ohendúvo upéva, he'i: —Ohenói hína maranduhára Elíaspe.
Upévo peteĩ upépe oĩva, pya'e oho peteĩ espónja píari ha omyakỹ rire kaguy háipe, omoĩ peteĩ takuára apýrare ho'uka haguã chupe.
Chupe katu oĩ he'íva: —Eheja, jahecha oúpa Elías oipytyvõ chupe.
Jesús katu osapukái hatã jey, ha omano.
Upévo pe ao pyguasu osãingóva Tupaópe osoro mbyte rupi, yvate guio yvývo. Yvy oryryipa, ha umi ita ojekapa.
Umi omanóva oñeñotỹha juru katu ojepe'apa, ha heta imarangatúva, omanova'ekue, oikove jey.
Umíva osẽ upe oñeñotỹ haguégui, ha oike táva marangatu Jerusalénpe, ha heta umi ohecháva chupekuéra.
Pe ñorãirõhára ruvicha ha umi hendive oĩva oñangareko haguã Jesús rehe ohechávo pe yvy ryrýi ha umi mba'e ojehúva, okyhyjeterei, ha he'i: —Kóva niko añetehápe Tupã Ra'y ra'e.
Upépe avei oĩ heta kuña mombyry guive oma'ẽva, omoirũva'ekue Jesúspe Galiléagui ha oipytyvõva'ekue chupe.
Umíva apytépe oĩ María Magdalena, avei María Santiago ha José sy, ha umi Zebedeo ra'ykuéra sy.
Ka'aru pytũvo oguahẽ peteĩ karai imba'e retáva, hérava José. Táva Arimateagua, ha Jesús remimbo'éva avei.
Ha'e oho Pilato rendápe ha ojerure chupe Jesús retekuére. Ha Pilato ome'ẽka chupe.
José ogueraha ha oñuã peteĩ savana potĩ asýpe,
ha upéi omoĩ peteĩ itakuápe, omanóva oñeñotỹ haguãme imba'évape, ha'e ojo'ouka ramoiteva'ekuépe. Ha omboty rire pe ijuru peteĩ ita guasúpe, oho.
María Magdalena ha pe ambue María katu opyta oguapy pe itakua renondépe.
Upe ára ambuépe, pytu'uha ára jave, umi pa'i ruvicha ha umi fariséo oho Pilato rendápe.
He'i chupe hikuái: —Ore ruvicha, ore mandu'a niko pe tekove japu he'i hague oikovépe gueteri, mbohapy ára rire oikove jeytaha omanóva apytégui.
Upévare, roipota emoĩ oñangarekova'erã pe itakuáre mbohapy ára pukukue, ani ágã peichahágui hemimbo'ekuéra ou pyhare ha omonda pe hetekue, ha upéi he'i opavavépe, oikove jey hague omanóva apytégui. Péicha oikórõ, ko mba'e japu ojehútava ipahávo, tuichavéta pe tenonde ñahenduva'ekuégui.
Ha Pilato he'i chupekuéra: —Ame'ẽta peẽme ohova'erã oñangareko pe itakuáre. Pejapo peẽ peikuaaháicha.
Ha oho hikuái omboty pe itakua juru ojehecha haguãicha oimérõ ojepe'a. Ha oheja hikuái upépe umi oñangarekótava hese.
Ohasa rire pytu'uha ára, ha pe semána ñepyrũha ára ko'ẽme, María Magdalena ha pe ambue María oho hína ohechávo pe itakua Jesús oñeñotỹ haguépe.
Ha upeichahágui oiko sapy'a peteĩ yvy ryrýi neratãva. Peteĩ Tupã remimbou oguejy ra'e yvágagui ha oipe'a rire pe ita oĩva pe itakua jurúpe, oguapy hi'ári.
Pe Tupã remimbou omimbi ára veráicha ha pe ijao katu aramirõicha morotĩ sakã.
Ohechávo chupe, umi ñorãirõhárakuéra oryryipa kyhyjégui, ha ho'a ojepyso yvýpe te'õnguéicha.
Upévo, Tupã remimbou he'i umi kuñáme: —Ani pekyhyje. Aikuaa pehekaha Jesúspe, oñemosãingova'ekue kurusúre.
Ndaipóri ápe. Oikove jeýma he'i haguéicha. Peju pehecha pe hendague.
Upéi pya'e tapeho ha peje hemimbo'ekuérape oikove jeymaha. Ko'ágã oho hína henonderãkuéra Galiléape, ha upépe ohecháta chupe hikuái. Kóva pe arekóva amombe'u haguã peẽme.
Upépe umi kuña oje'ói pe itakuágui, tuicha kyhyje ha tuicháva vy'a reheve avei, pya'e oho omombe'u umi hemimbo'ekuérape.
Upévo Jesús osẽ ohuguãitĩ chupekuéra, ha he'i: —Maiteípa. Ha ha'ekuéra oñemboja Jesús rendápe, oñesũ henondépe ha oñañuã ipy, ha amomba'e guasu chupe.
Jesús he'i chupekuéra: —Ani pekyhyje. Tapeho pemomarandu che irũnguérape oho haguã Galiléape, upépe che recha haguã.
Umi kuña oho aja, umi ñorãirõhára apytégui oĩ ohóva távape omombe'u haguã pa'i ruvichakuérape pe ojehuva'ekue.
Umi pa'i ruvicha oho umi myakãhára rendápe, ha oñemoĩ hikuái peteĩ ñe'ẽme heta viru ome'ẽ haguã umi ñorãirõhárape.
Ha upéi he'i chupekuéra: —Peẽ pejéta peke aja pyhare, ou hague Jesús remimbo'ekuéra ha omonda hague pe hetekue.
Ha Pilato, mburuvicha Romagua oikuaa ramo, ore romoĩ porãta upéva hendive, ha peẽme ndojehúimo'ãi mba'eve.
Umi ñorãirõhára ogueraha pe viru, ha ojapo oje'e haguéicha chupekuéra. Ha péicha ojehu hague, judíokuéra omombe'u ko'agãite peve.
Umi 11 Jesús remimbo'e oho Galiléape, pe yvyty Jesús he'i haguépe chupekuéra.
Ha ohechávo chupe, ha'ekuéra omomba'e guasu chupe, oĩ ramo jepe ndogueroviapáiva pe ohecháva.
Jesús oñemboja hendápekuéra ha he'i: —Tupã ome'ẽ chéve pokatu opa mba'e ári, yvágape ha yvýpe.
Tapeho aipo ramo opa tetã rupi ha pe porombo'e ha pejapo chupekuéra che remimbo'e ramo. Pemongarai chupekuéra Túva, Ta'ýra ha Espíritu Santo rérape,
ha pembo'e chupekuéra ojapopa haguã opa umi mba'e ahejava'ekue peẽme. Peikuaáke, che aimetaha pene ndive opa árape ko yvy opaha peve.
Kóva hína ñe'ẽ Tupã he'iva'ekue Miquéaspe Moresetgua ha ohechaukáva chupe Samaría ha Jerusalén rehegua oisãmbyhy ramo guare Judápe mburuvicha guasukuéra Jotam, Ahaz ha Ezequías.
Pehendúke tetãnguéra, Pehendu yvy ha opa mba'e ipype oĩva: Ñandejára itupao marangatu guive, oñemoĩta mba'e rechaha ramo oikuaágui mba'éichapa peiko.
Tupã osẽta oikohágui ha oguatáta oúvo yvyty ru'ã rupi.
Yvyty hykupáta ha'e opyrũháme, hykuháicha tatápe araity, umi y osyryháicha yvy ikarapeha gotyo.
Opa ko'ã mba'e ojehúta Jacob opu'ã haguére Tupãre, iñangaipa haguére Israel. Moõ piko Jacob ivaíva ojapo? Ndaha'éi piko Samaríape? Moõ piko oĩ Judá angaipa? Ndaha'éi piko Jerusalénpe?
Upévare, he'i Ñandejára: “Upévare Samaríagui ajapóta tapere, kokuere ikatuhápe parralty oñeñotỹ. Amosarambíta umi ñu rupi umi ita táva peguare, ha okápe opytáta korapy yvate oñemboguapy hague,
umi itupã gua'u ijaku'íta, ha ita'ãngakuéra ojehapýta. Kuña reko vai platakuépe oñemopu'ãva'ekue, kuña reko vai platakuépe opa jeýta.”
Upévare tuicha añembyasy ha ajahe'óta, pynandi ha opívo aikóta, aguara guasúicha aguahúta, ha ñandu guasúicha che ambúta.
Samaría ojekutu hague ndokueravéi, ohupyty Judá ha oguahẽ Jerusalénpe, oikohápe che retãgua.
Aníke peje kóva umi Gat guápe. Ani pene rasẽ, Bet-Le-Afrápe yvýre pejapajeréi.
Peẽ Safirgua, tapehóke tembiguáirõ mombyry, opívo ha ñemotĩme. Nosẽmo'ãi umi oikóva Zanaánpe! Bet-Eselgua katu ojahe'o, upévare napenepytyvõmo'ãi.
Umi Marótpe oikóva oiko porãseva'ekue, Ñandejára katu omondo mba'e vai Jerusalén rokẽ meve.
Peẽ Laquisgua pepu'ãva'ekue Israel guáicha Ñandejára rehe, ha peẽ rupi iñangaipa Sión, pejokuáke pende kárrore kavaju,
Moreset-Gátpe pembopopeguáta, távakuéra Aczib pegua omoñuhãta Israelgua ruvicha guasukuérape.
Tupã he'i: “Peẽ Maresápe peikóva, amondóta pende rehe pene moĩtava ipoguýpe ha umi Israelgua iporavo pyréva ohóta okañy Adulam pegua itakuápe.
Eñemyakã perõke ñembyasýgui, ne membykuéra rehayhu etévare. Emoperõ ne akã yryvu kapirãicha ne membykuéra ojererahágui mombyry tetã ambuépe tembiguáirõ.”
Cháke, umi hupápe jepeivaívante oipyaháva,ha ára oguahẽvo ojapóma pe oipotáva,tetã sã ipópe oguerekógui!
Yvy oipotávare mbaretépe oñemomba'e ha óga oipota ramo, omonda. Óga ha yvy jára ha hogagua ndive ojopy.
Upévare he'i Ñandejára: “Che areko che akãme ajapótava pende rehe: Amondóta peẽme ivaíva ha upévagui napekañymo'ãi. Ndapeikomo'ãvéima tĩ pu'ãme, ho'a vaítagui peẽme upe ramo!
Ñe'ẽnga ojeitýta pende rehe ha ojepurahéita peẽme purahéi jahe'o: ‘Roñehundi etéma! Ore retã, ha'eva'ekue Tupã retã, ijára pyahúma ko'ágã. Ore yvýre oñemomba'e ha oñomboja'o mombyrygua.’”
Upévare ndaipórimo'ãi oitýva peẽme po'a pende yvyrãre umi Ñandejára omomba'éva apytépe.
He'i ha'ekuéra: “Ani peju oréve marandu reheve, ivaívako ndaorerupytymo'ãi!”
Ojeharu mba'e piko Jacob retã? Tupã piko ipochy mba'e? Péicha piko Tupã ojapóva? Noñe'ẽi nga'u piko ha'e heko porãvape?
Upe yma che retãva'ekue Ko'ágã opu'ã opavavére. Oĩ ñorãirõgui oúva oimo'ã'ỹre mba'eve ha peipe'a chuguikuéra ijao.
Kuñanguéra che retã guápe, hóga ovy'a haguégui pemosẽ ha pemyakãsã imitãnguéra, peipe'ávo upe ame'ẽva chupekuéra.
Pepu'ãke tapeho, ko'ápe ndaikatumo'ãi pepytu'u, opa mba'e itujupa ha teko añágui henyhẽ.
Oĩ ramo upe rupi ijapu ha he'íva: “Marandu che arúva hína guaripóla ha kaguy”, upévata maranduhára peẽme ou porãva.
Ambyatypaitéta Jacob ñemoñarévape, Israel rembyre amono'õta. Ovecháicha ikorápe ambyatýta, ovecha atýicha ambyatýta ñúme. Tuicha ijayvúta, hetátagui hikuái.
Tupã ohóta henonderã, ha'ekuéra katu hapykuéri. Táva rokẽ rupi osẽta, huvicha guasu tenondete, Ñandejára omyakãta chupekuéra.
Pehendúke peẽmburuvicha Jacob ñemoñarévaha myakãhárakuéra Israelgua:Ndaha'éi piko peẽ peikuaava'erãmba'épa he'ise teko joja?
Upéva rangue pemboyke iporãva ha perohory ivaíva.
Peipiro che retã guápe ha peheja ikãngue perõ rei. Pe'u hekove che retã guápe, peipiro ha pemopẽ ikãngue, so'o oñembo'iháicha, óllape ojeitýva ojy haguã.
Ágãnte pehenóine pende Járape ha nopenamo'ãi pende rehe. Ha'e upérõ okañýta pende hegui, heta ivaíva pejapo haguére.
Ñandejára he'i kóicha umi maranduhára rehe ombohape javýva hetã guápe: Perekóma guive pe'uva'erã, peje opa mba'e oĩ porãha. Noñeme'ẽirõ peẽme pe'uva'erã katu, pende rapicha rehe pendyry. Upévare:
Ndahechaukamo'ãi peẽme mba'eve pende képe pyhare, ndaikatumo'ãi peje pe ojehútava pytũ mboyve. Kuarahy okañýta maranduhárakuéragui ha ára iñypytũta chuguikuéra.
Mba'e rechahárakuérare ojepukapáta, ha umi omombe'úva pe ojehútava ndoikuaamo'ãi mba'épa ojapóta. Opa umíva okirirĩmbáta Tupã noñe'ẽmo'ãvéigui chupekuéra.
Chéve katu Tupã pu'aka che myenyhẽta mbaretégui, teko joja ha py'a guasúgui, amombe'u haguã Israel guápe, iñe'ẽ renduse'ỹ ha iñangaipa.
Pehendúke peẽ mburuvicha Jacob ñemoñaréva ha myakãhárakuéra Israelgua: Peẽ pemboyke teko joja. Peẽ pemokarẽ heko peguáva.
Pemopu'ã Jerusalén ha pemboguapy táva Sión, porojuka ha teko joja'ỹ ári.
Mbojovakehára oñembopopegua, pa'ikuéra plátare oporombo'e, maranduhára katu plátare ome'ẽ imarandu, he'ívo Tupã rérape hikuái: “Tupã oĩ ñane ndive, mba'eve ivaíva ndojehumo'ãi ñandéve.”
Ha upévare, peẽ rupi, Sióngui oikóta yvy ñemitỹrã oñembojeréva, Jerusaléngui oikóta yty aty, ha yvytýgui tupao opu'ã haguépe, oikóta ñanandy.
Pehendúke pe he'íva Ñandejára:Epu'ã ha ere upe eresévayvyty renondépe,ha umíva tohendu ne ñe'ẽ!
Pehendúke yvyty ha peẽ yvy pyenda. Ñandejára ombohovakéta hetã guápe, hembiapokuére Israel ndive ojoavy.
Péicha he'i Ñandejára: “Ere mína chéve, che retãgua, mba'e piko che ajapo nde rehe? Mba'épe piko che rombopochy?
Egíptogui roguenohẽva'ekue, tembiguái rekógui; amondo Moisés, Aarón ha María, ha'ekuéra ne sãmbyhy haguã.
Che retãgua, ne mandu'amíke Balac, Moab ruvicha guasu, ha upe ha'e ojapose mo'ãva'ekuére, ha mba'épa he'i chupe Balaam, Beor ra'y. Ne mandu'áke rehasárõ guare Sitímgui Guilgálpe, ha ani nde resarái Ñandejára ne pytyvõrõ guare.
Mba'éichapa ikatúne añemboja Ñandejára rendápe? Mba'éichapa ikatúne amomba'e guasu Tupã yvate oĩvape? Ikatúne piko araha chupe tóro hi'áño peteĩva, aikuave'ẽ haguã chupe mymbahapy ramo?
Ovy'ánepa Tupã chupe aikuave'ẽ ramo 1.000 ovecha mácho térã 10.000 lítro ñandyry? Térã aikuave'ẽrõ che ra'y ypykue che rembiapo vaikuére?
Nde, yvypóra, Tupã he'íma ndéve mba'épa pe iporãva, ha mba'épa ha'e nde hegui oha'arõ: Ejapo heko jojáva, eporoporiahurereko, ha ejapo Tupã oipotáva, rejejapo'ỹre.
Tupã osapukái pe távape. Iporã ñahendu ha'e he'íva. Pehendúke tetãgua ha myakãhárakuéra:
Hembiapo vaíva rógape oĩ heta mba'e oñemondava'ekue, ha mba'e pohýi ra'ãha japu che mbopochýva.
Mba'éicha piko aheja reíta oiporúvape, mba'e pohýi ra'ãha vai ha ijapúva?
Umi heta mba'e oguerekóva ojopyeterei, ha ijapu opavave.
Upévare añepyrũta roinupã, añepyrũta rohundi ne angaipáre.
Rekarúta ha naneryguãtãmo'ãi, akóinte nde jopýta ñembyahýi. Rembyatýta heta mba'e ha ndopytamo'ãi ndéve mba'eve, ha oĩ ramo jepe opytáva ndéve, oñehundipáta ñorãirõme.
Reñemitỹta remono'õ'ỹre mba'eve, reñamíta olivo'a re'u'ỹre iñandyry, reñamíta parral'a re'u'ỹre chugui kaguy,
rejapógui Omrí he'i haguéicha, ha reikógui Acab rógape ojeiko haguéicha. Upévare, nde ha ne retã guápe pohundíta, maymáva pende rehe oñembohorýta, ha peikóta ñemotĩme.”
ndachepo'áiete piko!Ajogua ku ojeporekávapekoga'a oñemono'õ rire,ára haku oguahẽ vovetérã ojeporekávape parral'aoñemono'õ rire.Ndajuhúi ha'u haguãpeteĩ parral'a apesãmitérã ígo pyahu ha'usetévagui,peteĩ hi'amínte jepe.
Ndaipóri véima heko jojáva yvy ári, ndaipóri imarangatúva, peteĩnte jepe. Maymávante omangea oporojuka haguã, maymáva omoñuhã hapichápe.
Ojapo haguã ivaíva ndahasahái, mburuvichakuéra plátante oipota, mbojovakehára popeguánte oheka, imbaretéva ojapo ojaposéva, teko joja oñemokarẽ.
Pe heko porãvéva ijapytépekuéra, ñuatĩ mátape ojogua; ha pe ijohéi pyréva, javoráipe. Oguahẽtama hína upe ára oñemoĩ haguã opa mba'e hendápe, upe ára oñemombe'uva'ekue ndéve oguahẽtaha. Sarambi oikóta hína pende apytépe upe ramo!
Aníke rerovia nde rapicha he'íva, ani rejerovia avavére, eñeñangarekóke ne rembirekógui; emboty nde juru.
Ta'ýra opu'ã itúvare, mitãkuña katu isy rehe; nuéra isuégra rehe oñemoĩ ha iñarõvéva ne ndive, nde rogagua voi hína.
Che katu ajerovia Ñandejárare, Tupã ivaívagui che pe'áta. Ha'e ohendúta che ñembo'e.
Nde, tetã nandea'éiva che rehe, ani revy'a ho'a vaígui chéve. Oime ramo jepe ha'a ra'e, apu'ã jeýta hína, pytũmbýpe aiko ramo jepe, Ñandejára che resape.
Ajapo niko ivaíva Ñandejára renondépe ha upéva rehe aropu'akáta ipochy. Ha'e ohecháta upe ajapóva ha che renohẽta ivaívagui. Ñandejára che renohẽta hesakãháme ha aikuaáta heko jojaha.
Che rehe ija'e'ỹva ohecha kuaáta ha tuicha oñemotĩta. Ha'e he'ímiva chéve: “Moõ piko oime Tupã nde Jára”? Ha avy'áta ahechávo mba'éichapa yvýre oñemona, ha tujúicha tapére heseguáre oñepyrũ.
Jerusalén, oúma ára nde korapy yvate oñemopu'ã jey haguã. Upe árape oñembotuichavéta nde yvy,
ha opa guio ojejúta ne rendápe: Asiria guive Egipto peve, y Nilo guive Éufrates peve, peteĩ yguasu guive ambue peve ha peteĩ yvyty guive ambue peve.
Yvýgui oikóta yvy ojeiko'ỹha, yvypóra rembiapo vaikuére, ha heko aña haguére.
Eñangarekóke ore Jára ne retãgua ha ovechakuéra ne mba'e teévare, ka'aguýpe opytáva ha'eño, yvy ne porãmba jepévape! Eraha chupekuéra yma guaréicha, okarúvo Basán ha Galaádpe.
Ehechauka chupekuéra mba'e hechapyrãva, Egíptogui chupekuéra renohẽ ramo guaréicha.
Tohecha upéva tetãnguéra ha toñemotĩ imbarete ramo jepe. Ta iñe'ẽngu ha tohendu'ỹ opytávo!
Yvy mbóicha toheréi ha mbóicha ikuápe toryrýi! Kyhyje pópe toñemboja Tupã Ñandejára rendápe ha chugui tokyhyje!
Tupã, ndeichagua ndaipóri, reheja rei tembiapo vaikue, ha reñembyesarái ne retã rembyre opu'ã hague nde rehe. Nde hasýpe nde pochýva ha reporoporiahurereko.
Ore poriahurereko jey kena ha eñotỹ ore añangue, ore rembiapo vaikue emombo yguasu ruguápe.
Ne mandu'a kena ore Jára ne ñe'ẽ ha ne mborayhúre, ymaite guive reme'ẽva'ekue ore rukuéra ypykue Abraham ha Jacóbpe!
Cháke, nde táva,tuguýpe rejahúva.Jejuka ha japúgui ne renyhẽ,ha monda opave'ỹvaguine renyhẽva!
Pehendúpa hína tukumbo ryapu, rruéda ñechiã, kavaju ñani, kárro japyhara!
Kavaju arigua, kyse puku overáva, kyse yvuku mimbi! Heta ojekutupáva, omanóva aty guasu! Te'õngueta opa rupi. Hesekuéra oñeñepysãnga!
Ha opa ko'ã mba'e ojehu kuña reko vai Nínive rupi. Iporã, ijuky ha ipajéva, ha oñeme'ẽvo tetãnguérape ombotavy ha omosã chupekuéra.”
Ñandejára ipu'akapáva he'i: “Ápe aguahẽma ndéve! Romoĩta ñemotĩ ramo. Reikóta toryjárõ, ahupíta pe nde sái nde rova peve, ha opa tetã nde recháta opívo, reñemotĩ haguã henondépekuéra.
Che aitýta nde rehe iky'áva. Reñemotĩetereíta. Nde rehe ojepukáta.
Ha umi nde recháva nde hegui okañýta. Ha he'íta: “Nínive oñehundi! Mávapa chupe oiporiahurerekóta? Mávapa ohóta oñandu chupe?”
Nde nga'u piko Tébasgui ne porãve, táva oĩva Nilo rembe'ýpe, y atýpe oñemongoráva, oñemohembe'y jeguáva ysyry guasúpe?
Ha'e oisãmbyhy Etiopía ha Egipto. Ipokatu opa rupi ojepyso, ha Fut pegua Libiokuéra, oĩ hendive.
Tebas avei ojereraha tetã mombyrýpe. Imitãnguérape ojepete yvýre umi tape juasáre, huvichakuérare ojeity po'a, ha imyakãhára ojepokua kadénape.
Ha nde avei reka'u etéta. Ne akã tavyraíta ha rekañýta, reñemo'ã haguã ne muñahágui.
Umi nde táva guasukuéra ígope ojogua, hi'a ho'a oñembokachárõ, ho'úva jurúpe ho'apa.
Ne ñorãirõhára ojogua kuñáme. Ne retã rokẽ ojepe'apa oike haguã nde rehe ondyrýva. Tata ohundi imbotyha.
Eguerojáke y, cháke reñemongoráta! Embohetavéke nde rehe oñangarekóva, embojehe'a tuju ha ejapo adóve.
Upépe ne rundíta nde rata, ha nde kyse puku, tukúicha okarúta nde rehe, ne rundi peve. Eñembohetáke tukúicha!
Umi ñemuha nde pypegua oñembohetave mbyja yvágape guágui. (Pe tuku oheja ipire ha oveve).
Nde rehe oñangarekóva tukúpe ojogua. Umi ne ñorãirõhára mbyatyha tuku atýpe ojogua. Ro'ýrõ, korapy jerére oguejypa. Kuarahy osẽvo katu oho ndojekuaái mamópa.
Mba'eichaite pevépa oke nde ovecha rerekua, nde, Asiria ruvicha guasu! Ne mburuvichakuéra opytu'u. Ñorãirõhakuéra isarambi yvytýre, ha ndaipóri ombyatýva.
Rejekutu hague naipohãi, ndokuera véima! Opa ohendúva re'a hague ojepopete vy'águi. Mávaiko ndoiko asýi ra'e nde reko añanguére!”
Nehemías, Hacalías ra'y omombe'u kóicha hekovekue.Artajerjes ojupi haguépe 20 áño Persia ruvicha guasúrõ, pe mes Kislev héravape; che Nehemías pe ramo aĩva'ekue táva Súsape.
Ha oguahẽ che rendápe upépe, che ryvy Hananí oúva kuimba'ekuéra Judagua ndive. Aporandu chupekuéra mba'épa oikopa umi Babilóniagui ojevyva'ekuégui, ha Jerusalén guipa mba'e oiko.
Ha he'i chéve hikuái: —Umi oho jeyva'ekue Jerusalénpe ningo vaípe ojejuhu ha ndoikuaái mba'épa ojapóta hikuái. Korapy Jerusalén jerére opu'ãva katu ojeitypa ha hokẽnguéra ojehapypa.
Ko'ã mba'e ahendúvo, aguapy che rasẽ. Ha ambyasyetereígui heta ára ahasa ha'u'ỹre mba'eve. Añembo'e Tupã yvágape guápe,
ha ha'e chupe: “Ñandejára, Tupã yvágape reiméva. Nde ningo Tupã ne mbaretéva. Maymáva niko okyhyje nde hegui. Nde nanderesarái ne ñe'ẽ reme'ẽva'ekuégui ha rehayhu opa árape umi ndéve nde rayhúva ha ne ñe'ẽ ojapóvape.
Ára ha pyhare ningo añembo'e ne rembiguáikuéra Israel guáre. Che rendu kena. Che ahechakuaa, ore Israelgua ropu'ã hague nde rehe ha ore rembiapo vai hague. Che ha che rogagua guive ningo ore rembiapo vai.
Nde resa renondépe ore rekove ivai. Opa umi ne ñe'ẽ ha ne rembiapoukapy rehejava'ekue oréve, ne rembiguái Moisés rupi, romboykepa ha ndorojapói.
Ne mandu'a kena pe ne ñe'ẽre, reme'ẽva'ekue ne rembiguái Moiséspe he'íva: ‘Peẽ che mboyke ramo, che pomosarambíta ambue tetã rupi.
Pejere ha peju ramo che rendápe, ha pejapo ramo umi che rembiapoukapy katu, ta peime peimeháme, upégui pogueru ha poguerahava'erã pe ha'e haguépe aikotahápe.
Ore niko ne rembiguái ha ne retãgua avei. Roĩ vaihágui, nde ore nohẽva'ekue ne mbaretégui.
Upévare che Jára ehendu che ñembo'e, ha umi ne rembiguái ne momba'e guasuséva ñembo'e. Ajerure avei ndéve che pytyvõ haguã, ikatu haguãicha imba'e porã che ndive mburuvicha guasu Artajerjes.”
Peteĩ jey, upéva hína mes hérava Nisánpe, 20 áñoma Artajerjes ojupi rire mburuvicha guasúrõ, ha aitykua jave chupe ikaguy, ohecha che rovasy,
ha oporandu chéve: —Mba'ére piko nde rovasy? Ndojekuaái nde rehe nde rasyha. Oĩ nde py'apýva. Tuicha añemondýi,
ha ha'e chupe: —Há, che ruvicha. Mba'éicha piko ndajepy'apymo'ãi? Amo che rukuéra ypykue oñeñotỹ haguépe niko sarambikuépe oĩ opa mba'e. Ógakuéra ho'apa ha táva rokẽ katu ojehapypa.
He'i chéve ha'e: —Mba'épa reipota ajapo? Añembo'e rire Tupã yvágape guápe,
ha'e chupe: —Che ruvicha, iporãta ramo ndévena che mondo Judápe, amo che rukuéra ypykue oñeñotỹ haguépe, tamopu'ã jey opa mba'e.
Oporandu chéve mboy árapepa aguahẽta ha araka'etépa aju jeýta. Hembireko katu oguapy hína ijykére. Ha'e chupe araka'épa ikatúne aju jey. Ho'a porã chupe ha che reja aha.
Upéi katu ha'e chupe: —Che ruvicha, iporãta ramo ndéve nachembokuatiami, ahechauka haguã mburuvichakuérape oĩva amo ysyry Éufrates mboypýri. Ani ágã che jokótei hikuái ahakuévo Judápe.
Aikotevẽta avei kuatia ahechauka haguã Asáfpe, nde ka'aguykuérare oñangarekóvape, ome'ẽ haguã chéve yvyra amyatyrõ haguã tupao rokẽ, korapy táva jerére oĩva ha amopu'ã haguã che rogarã. Opa ko'ã mba'e iporãmba Artajérjespe, Tupã imba'e porãva oĩgui che ndive.
Aguahẽ mburuvichakuéra rendápe ysyry Éufrates mboypýri ha ame'ẽ chupekuéra pe kuatia Artajerjes ome'ẽva'ekue chéve. Ha'e voi ombou che ndive ñorãirõhára ha kavaju arigua ani haguãtei ojehu chéve mba'eve.
Sambalat táva Horóngua, ha Tobías mburuvicha Amongua ipochy ohendúvo aguahẽ hague aipytyvõvo Israelguakuérape.
Aguahẽ rire Jerusalénpe,
avavetépe namombe'úi Tupã omoĩ hague che py'ápe amopu'ã jeývo Jerusalén. Mbohapy ára haguépe katu, apu'ã pyhare ha kuimba'e mbovymi reheve rosẽ roho. Che aha che rymba vúrro ári, ha upévante rogueraha.
Pyhare gueteri asẽ ramo Ñu Rokẽ rupi ha aha Ykua Teju gotyo aguahẽ meve Yty Rokẽme. Ahecha moõ rupípa Jerusalén korapy ho'apa, ha okẽnguéra ojehapypa.
Upégui aha Ykua Rokẽ gotyo, aguahẽ meve Mburuvicha guasu Ykuápe. Pe rupi che rymba vúrro ndaikatúi ohasa.
Pytũ gueteri, ha upémarõ ajevy ysyrýre, amaña ahávo Jerusalén korapy jerére aguahẽ jey peve Ñu Rokẽme. Pe rupi aike, ha aha che rógape.
Mburuvichakuéra pe rupigua ndoikuaái moõpa aha térã mba'épa ajapo aikóvo. Ha nda'éi avei mba'eve che rapicha Israel guápe, pa'i ha mburuvichakuérape térã umi omba'apótavape Jerusalén oñemopu'ã haguã.
Ha'e umi Jerusalén guápe: —Peẽ peikuaa porã na ñaime porãiha. Korapy Jerusalén jerére oĩva ningo ho'apa ha okẽnguéra katu ojehapypa. Oñondivéna ñamopu'ã ko ñande táva korapy, anive haguã avave oñembohory ñande rehe.
Upépe amombe'u chupekuéra mba'eichaitépa Tupã imba'e porãva'ekue che ndive, ha opa umi mba'e Artajerjes he'iva'ekue chéve. He'i hikuái: —Ñapu'ã katu ñamba'apo. Ha ikyre'ỹ joa hikuái.
Sambalat táva Horóngua, Tobías mburuvicha Amón pegua ha Guésem mburuvicha Arabia pegua, ohendúvo ko'ã mba'e, ou oñembohory ore rehe ha he'i oréve: —Mba'e jeýma piko pejapo peína? Pepu'ãta nga'u piko ñande ruvicha guasúre?
Asẽ ha'e chupekuéra: —Tupã yvága pegua ore pytyvõne rosẽ porã haguã. Ore hembiguái roñemoĩta romba'apo, ha mba'evete peẽme pe ore rojapóva ko'a Jerusalénpe.
Umi ára ohasa, ha heta karai ha kuñakarai he'i hapicha Israel guápe:
“Heta niko umi ore rogagua ha omanombáta ñembyahýigui, ndoroguerekóigui ro'ukava'erã chupekuéra.”
Ambue katu he'i ndorekóigui ho'uva'erã ome'ẽha ikokue, iparralty ha hóga jepe tembi'úre.
Oĩ avei he'íva: “Roiporu niko pláta ikatu haguã romoguahẽ umi impuéstokuéra mburuvicha guasúpe ha upevarehápe rome'ẽmba ore yvy ha ore parralty.
Ñande nga'u piko ndaha'éi ojuehegua meme? Ore rogaguakuéra ha umíva rogaguakuéra niko peteĩcha pánte. Mba'ére piko ore rome'ẽta ore rogaguakuéra tembiguái ramo? Oĩ ome'ẽmava voi plátare tajýra tembiguái ramo. Mba'eve ndaikatúi rojapo. Ore yvy ha ore parralty ndaha'e véima ore mba'e.”
Ko'ã mba'e ahendúva che mbopochy.
Ha heta ambojere rire che akãme ahenói umi omyakãva Israel guápe ha ha'e chupekuéra: “Pende pojopyeterei niko pende rapichakuéra ndive.” Pe rire ambyaty opa Israel guápe roñe'ẽ haguã ko'ã mba'ére.
Ha ha'e chupekuéra: “ore niko ikatumiháicha rojoguava'ekue roikóvo ore rapicha Israel guápe oñeme'ẽva'ekue tembiguái ramo tetã ambue rupi. Ha ko'ágã katu peẽ voi peme'ẽ pende rapicha plátare ore rojogua jey haguã chupekuéra.” Okirirĩ mbaite hikuái ndoikuaáigui mba'épa he'íta.
Ha'e upémarõ chupekuéra: “Naiporãi ko pejapóva. Peiko ha pejapóna Tupã oipotaháicha, ani haguãtei umi ñande rayhu'ỹva opuka ñande rehe.
Che jepe aiporuka chupekuéra pláta ha ame'ẽ chupekuéra ho'uva'erã. Upéicha avei ojapo che rogagua ha umi che rógape omba'apóva. Jaheja reína chupekuéra umi mba'e,
ha ñame'ẽmba jey ñande rapichakuérape ijyvy, iparralty ha hógakuéra. Ñañembyesarái pe pláta, tembi'u, kaguy térã ñandy jaiporukava'ekuégui.”
Ha he'i hikuái: “Pe nde ere haichaite rojapóta. Rome'ẽmba jeýta ijára kuépe opa mba'e ha ndorojeruremo'ãi chupekuéra mba'eve.” Ahenói upémarõ pa'ikuérape ohendu haguã mba'épa pe oje'éva ojejapotaha.
Upéi aityvyro che ao ruguái ha ha'e chupekuéra: “Péicha ta pende tyvyro Tupã ndapejapói ramo pe pejéva, ha toipe'a pende hegui pende yvy, pende róga ha opa mba'e perekóva.” Maymáva he'i: “Upéicha toiko”. Romomba'e guasu Tupãme, ha oje'e haguéicha ojejapo.
Mburuvicha guasu Artajerjes che moĩva'ekue mburuvicha ramo tetã Judápe 20 áño ha'e ojupi rire. Ha upéva pe ára guive 12 áño aja che ndaiporúi mba'evete umi mba'e mburuvichakuérape guarãvagui. Upéichante avei ojapo umi che ndive omba'apóva.
Ndaupéichai umi ojupiva'ekue che mboyve. Umíva ojerureva'ekue opa árape 40 pláta pehẽngue hembi'u ha kaguy repyrã. Umi ipo guýpe omba'apóva katu vaípe oguerekova'ekue opavavépe. Che katu, Tupãme amomba'égui, ndaikói upéicha.
Che rembiapo korapy jere ñemopu'ã ha upéva ajapo opa umi che rógape omba'apóva ndive. Yvy katu namboykéi che mba'erã.
Mesápe oguapy okaru che ndive 150 Israelgua ha umi omyakãva chupekuéra, avei oime raẽ oúva tetã ambuégui ore jere rupi oĩva.
Opa árape Cheté voi ajukauka peteĩ vaka, 6 ovecha kyra ha ryguasu. Ku 10 arahápe katu agueruka heta kaguy. Upéicha ramo jepe ndajeruréi pe che mba'erãva, che mburuvicha haguére, añandúgui ipohyitaha opavavépe.
“Tupã che Jára, aipota ne mandu'a opa ko'ã mba'e porã ajapova'ekuére ko che retãre.”
Sambalat, Tobías, Guésem pe tetã Arabia pegua, ha opa umi ore rayhu'ỹva ohendu amopu'ãuka hague korapy Jerusalén jere rehegua ha umi ikuaha rupi ambotyka hague, okẽnguérantema amoĩkava'erãha.
Pe ramo Sambalat ha Tobías he'ika chéve aha haguã hendápekuéra, peteĩ ñu, Onó héravape, roñomongeta haguã. Aikuaa pokarẽme che ra'ãha hikuái.
Upémarõ ha'eka chupekuéra che rembiapo hetágui ndaikatumo'ãiha aha hendápekuéra. Ha hendápekuéra jehóguinte ndojejokomo'ãiha tembiapo oikóva.
Ombou jey-jey che rendápe hikuái ha ha'eka chupekuéra ndahamo'ãiha.
Pe 5 jeyhápe katu, Sambalat ombou hembiguái peteĩme kuatia reheve he'ihápe:
“Oje'e niko pe rupi, ha Guésem voi he'i chéve, nde ha nde rapicha Israelgua pepu'ãseha mburuvicha guasu Artajerjes rehe ha upévare pemopu'ãha korapy Jerusalén jere rehegua. Oje'e avei pe rupi ndetaha aipo mburuvicha guasu,
ha reiporavóma hague umi nde guerosapukáitava he'ívo ‘Oĩma mburuvicha guasu tetã Judápe.’ Mburuvicha guasu Artajerjes katuetei oikuaáta ko'ã mba'e ágã, upévare iporãvéta ndéve reju ramo ñañomongeta.”
Ha'eka chupe kóicha: “Tuicha rejavy hína. Umi mba'e nde eréva oje'eha pe rupi, ndénte ere; ha umíva japu memete.”
Ore mondyise hikuái, oimo'ã rokyhyjégui rohejáne haguã pe rojapóva, roikopa'ỹre. Che katu ko'ýte che kyre'ỹ.
Umíva umi árape aha Semaías rendápe, hógape, ndaikatúigui ha'e opu'ã. Semaíasva'ekue Delaías ra'y ha Mehetabel remineno. Semaías he'i chéve: —Jaha jaike tupaópe, ñañemboty ha ñakañy upépe. Cháke ko pyharépe oúta hikuái nde jukávo.
Ha'e chupe: —Cheichagua kuimba'e piko okañýva tupaópe? Ndahamo'ãi!
Ahechakuaa pe he'íva chéve ndouiha Tupãgui. Sambalat ha Tobías ombopo pegua ra'e chupe,
che mongyhyje haguã. Aha rire aike tupaópe, che rembiapo vai mo'ã ha upéva oiporúta che rehe hikuái che moĩ vai haguã maymáva renondépe.
“Tupã che Jára, ne mandu'áke pe Sambalat ha Tobías ojapova'ekuére. Aníke nde resarái avei kuña maranduhára Noadíasgui ha umi ambue maranduhárakuéra che mongyhyjeseva'ekuégui.”
Pe mes hérava Elul, 25 arahápe ojapo 52 ára roñepyrũ hague romopu'ã ore korapy jere, ha upéva pe árape rojapopa. Ohechávo kóva umi ore rayhu'ỹva ha umi oikóva ore jere rupi opyta ijurujaipa. Ohechakuaa Tupã rupi rojapo hague umi mba'e.
Umíva umi árape Tobías ha heta karaikuéra Judagua, py'ỹi oguerahauka ojupe kuatia.
Heta oĩ Israelgua he'íva Tobíaspe ha'ekuéra oñemoĩha ijykére.
Tobías niko omendava'ekue Secanías rajýre, ha Tobías ra'y, Johanán omendava'ekue Mesulam rajýre. Secaníasva'ekue Ára ra'y, Mesulam katu Berequías ra'y.
Che rovake oñe'ẽ porã hikuái Tobías rehe ha opa mba'e che ha'éva ojekuaauka chupe. Ha'e katu opa árape ogueruka chéve kuatia che mongyhyjeségui.
Upéi opavave oñembyaty Jerusalénpe, pe plásape oĩva okẽ hérava Y rovái. Ojerure hikuái pa'i Ésdraspe ogueru haguã chupekuéra kuatia tembiapoukapy ryru Moisés rembiapokue, Ñandejára ome'ẽva'ekue Israélpe.
Esdras ogueru pe kuatia tembiapoukapy ryru oñembyatyhápe opa karai, kuñakarai ha mitã guasukuéra,
Ha pyhareve guive asaje peve ohenduka chupekuéra pe umi tembiapoukapy, pe plásape oĩva okẽ hérava Y rovái. Opavave ojapysaka porã umi mba'e ohendúvare.
Yvyrágui ojapo hikuái Ésdraspe ipyendarã, ha upéva ári ojupi oñe'ẽ haguã. Ijykére oñembo'y Matatías, Semá, Anías, Urías, Hilquías ha Maaseías. Ijasu gotyo katu oñembo'y Pedaías, Misael, Malquías, Hasum, Hasbadana, Zacarías ha Mesulam.
Esdras oĩ yvateve opavavégui. Ha oipe'ávo pe kuatia maymáva renondépe, opu'ã mbaite oñembo'y hikuái.
Esdras omomba'e guasúvo Ñandejára, Tupã Ipu'akapávape maymáva ohupi ipo yvága gotyo he'ívo “Ta upéicha, ta upéicha”. Upéi oñesũ hikuái, omboja isyva yvýre, ha omomba'e guasu Ñandejárape.
Oñemohenda rire hikuái, levítakuéra Josué, Baní, Serebías, Jamín, Acub, Sabtai, Hodías, Maaseías, Quelitá, Azarías, Jozabad, Hanán ha Pelaías omyesakã maymávape Tupã rembiapoukapy.
Opa mba'e oje'éva Tupã rembiapoukapýpe hatã he'i hikuái maymáva ohendu haguã ha upéi omyesakã chupekuéra iñe'ẽme.
Ohendúvo umi Tupã rembiapoukapy, hasẽmba hikuái. Upémarõ mburuvicha Nehemías, pa'i Esdras ha umi levíta omyesakãva chupekuéra Tupã rembiapoukapy he'i chupekuéra: “Kóva ko ára niko ñamboyke Tupã Ñandejárape guarã. Ani peñembyasy térã pene rasẽtei.
Tapeho pende rógape pe'u so'o kyra ha kaguy porã, ha umi oguereko'ỹvape katu pehupytyka pene mba'évagui. Kóva ko ára niko Ñandejárape ñamboyke ñaína. Ani peñembyasýtei. Ñandejárape ñambovy'ávo ñande ñane mombarete.”
Levítakuéra avei he'i joa opavavépe ani haguãtei hasẽ upéva pe árape, oñemboykégui Tupãme guarã.
Ha ohopa hógape hikuái ha tuicha vy'a reheve ojapo karu guasu. Umi oguereko'ỹvape ohupytyka avei hikuái ha tuicha ojevy'a, hesakã porãgui opavavépe umi mba'e ohendúva.
Pe ára ambuépe maymáva karaikuéra, pa'i ha levítakuéra oñembyaty Esdras ndive oikuaa porã haguã mba'épa Ñandejára rembiapoukapy he'i.
Ojuhu hikuái Ñandejára rembiapoukapýpe, ha'e voi ome'ẽva'ekue Moisés rupi, upépe he'iha arete jave pe mes 7hápe maymáva oikova'erãha ráncho guýpe.
Upémarõ, oje'eka opa Jerusalén ha opa távakuéra rupi oikóvape osẽ haguã oikytĩ ha ogueru yvyra rakã oñemoráncho haguã chugui.
Osẽmba hikuái yvyra rakã rekávo ha upéi ou omopu'ã iranchorã. Umi hóga itechopéva oñemoráncho hóga ári. Oĩ umi omopu'ãva irráncho ikorapýpe térã tupao korapýpe. Oĩ avei oñemohendáva plásape opytáva okẽ hérava Y rovái térã pe opytáva okẽ hérava Efraín rovái.
Opa umi ou jeyva'ekue Babilóniagui omopu'ã iranchorã ha ova iguýpe. Tuicha ovy'a Israelgua, kóicha ndojapovéigui hikuái Josué, Nun ra'y, oikove ramo guare guive.
Ombyarete 7 ára aja ha oñepyrũ guive opa peve ohendu hikuái Tupã rembiapoukapyy. Pe arete oguahẽvo hu'ãme oiko peteĩ aty guasu, upéicha ojejapova'erãgui.
Tupã rembiapoukapy oñehendukávo opavavépe, ohendu hikuái he'ihápe ndojehejáiva'erãha umi Amón ha Moab retã guápe ojehe'a Israel guáre.
Kóicha ojejapova'erã umi Amón ha Moabguakuérare, ha'ekuéra nomboy'uséi ha nomongaruséi haguére Israel guápe osẽ ramo guare Egíptogui. Pe ramo, ha'ekuéra opagava'ekue Balaámpe paje oity haguã Israel guáre. Tupã katu ohovasava'ekue chupekuéra.
Israelgua ohendúvo umi mba'e oje'éva Tupã rembiapoukapýpe omosẽ tetã ambue guápe ijapytéguikuéra.
Ko'ã mba'e ojehu mboyve, pa'i Eliasib pe oñangarekova'ekue umi mba'e kuave'ẽre ojererúva tupaópe. Ha Eliasib Tobías pehẽngue haguére,
ome'ẽ chupe peteĩ koty guasu tupaópe, upépe oiko haguã. Pe kotýpe oñeñongatu opaichagua mba'e kuave'ẽ: insiénso, tembiporukuéra tupaópe ojeporúva, trígo, kaguy ha ñandyry olívo ojererúva oñeme'ẽ haguã levítakuérape, umi tupaópe opurahéivape, umi okẽ pe'ahápe; ha avei pa'ikuérape.
Che naĩriva'ekue pe ramo Jerusalénpe, ahágui Babilóniape 32 áño ojupi haguépe Artajerjes mburuvicha guasúrõ upépe. Voiete he'i chéve ajevy haguã Jerusalénpe.
Aguahẽvo upépe aikuaa Eliasib ome'ẽ hague Tobíaspe peteĩ koty tupao pegua.
Che pochy ha amombopa okápe Tobías mba'éva guive, ajuhúva pe kotýpe.
Upéi katu amopotĩka opa mba'e vaígui ha arovauka jey upépe tembiporukuéra tupaópe ojeporúva, opaichagua mba'e kuave'ẽ ha pe insiénso.
Aikuaa avei noñeme'ẽvéi hague levítakuérape hi'upyrã ha ohopa jey hague hikuái hógakuérape. Upéicha avei ojapo umi tupaópe opurahéiva.
Amongavaju umi myakãhárakuérape ohejapa rei ha nopenavéi haguére tupaóre. Upéi katu ahenoika ha amohendapa jey tupaópe umi levíta ha umi opurahéiva.
Ha maymáva Israelgua ogueru jey trígo, kaguy ha ñandyry olívo. Pe 10 oguerekóvagui, peteĩ omoguahẽ tupaópe.
Amoĩ pa'i Selemías, ipytyvõhára Sadoc ha peteĩ levíta hérava Pedaías oñangareko haguã opa mba'e ojererúvare. Oipytyvõ chupekuéra peteĩ levíta jeroviaha hérava Hanán, kóva Zacur ra'y ha Matanías remineno. Ha'ekuéra ome'ẽ hi'upyrã pa'i ha levítakuérape.
Tupã che Jára, ehecha kuaáke chéve opa ko'ã mba'e ajapóva nde tupaóre, ikatu haguã reñemomba'e upépe.
Umiha árape ahecha hetaha Judápe umi ojapóva kaguy pytu'uha árape. Ahecha avei pytu'uha árape oĩha ohupíva hymba vúrro apére trígo, kaguy, parral'a, ígo ha opa mba'e oñemu haguã Jerusalénpe. Amongavaju chupekuéra osẽ haguére ojeporeka imba'eta reheve pytu'uha árape.
Oĩ avei táva Tirogua oúva Jerusalénpe pira ha opa mba'eta reheve oñemu haguã Israelgua ndive pytu'uha árape.
Amongavaju umi Israel guápe omyakãvape ha ha'e chupekuéra: —Mba'ére piko ndapejapói mba'evérõ pytu'uha ára?
Pende rukuéra ypykue ojapo haguére kóichama voi Tupã ohundiva'ekue Jerusalén. Ha upévare ñande jahasa asy ñaína. Pytu'uha ára ndaperekóigui mba'eve ramo ko'ýte Tupã ipochy Israelgua ndive.
Upémarõ ambotyka opa táva rokẽ ka'aru oñepyrũ mboyve pytu'uha ára. Pytu'uha ára ohasa rire ae ojepe'a jeyva'erã. Amoĩ okẽme kuimba'ekuéra oñangarekóva ani haguãtei oñemoinge Jerusalénpe mba'evete pytu'uha árape.
Oĩmimi umi oúva imba'eta reheve oñemu haguã ha ndaikatúigui oike Jerusalénpe, opyta oke okápe.
Umívape amongavaju ha ha'e chupekuéra ou jey ramo opyta okápe, amoingetaha chupekuéra ka'i rãime. Upe guive ndouvéi hikuái pytu'uha árape.
Upéi ha'e umi levítakuérape oñemopotĩ haguã opa mba'e vaígui ha oñangareko haguã umi okẽ rupi ikatu haguã pytu'uha ára oñemomba'e. Tupã che Jára, ne mandu'a kena ko ajapóvare, ha che poriahurereko.
Ahecha avei oĩha Israelgua omendáva kuña tetã Asdod, Amón ha Moab guáre.
Heta oĩ imitãnguéra apytépe oñe'ẽva tetã Asdod ñe'ẽme térã ambue tetãgua ñe'ẽme. Ha ore ñe'ẽme katu nahániri.
Amongavaju ha yvýre amona chupekuéra. Hetápe ainupã, añakã rague tira ha ha'e chupekuéra: “Tupã rérare peme'ẽta chéve pene ñe'ẽ ndapehejamo'ãiha pende rajy térã pende ra'y omenda tetã ambue guáre. Peẽ voi napemendamo'ãi umichagua kuñáre.”
Péichava'ekue Salomón, Israel ruvicha guasu, angaipa. Ha ndaipóri ramo jepe ha'eichagua mburuvicha guasu ambue tetãme, ha Tupã ohayhúrõ jepe chupe ha omoĩ chupe Israel ruvicha guasúrõ, kuña tetã ambuegua oity chupe iñuhãme.
Upévare, aníke peẽ avei pene rembiapo vai Tupã renondépe, pemendávo kuña tetã ambue guáre.
Joiadá, pa'i guasu Eliasib ra'ýpe cheté voi amosẽ omenda haguére Sambalat rajýre. Sambalat niko táva Horóngua.
Tupã che Jára, ne mandu'a kena ko'ãvare omongy'a hague ipa'i reko ha ne ñe'ẽme'ẽ pa'i ha levítakuéra ndive.
Aipe'a ijapytéguikuéra opa mba'e tetã ambue guáva, ha amohenda opa pa'i ha levítakuérape hembiapópe,
avei ojegueru haguã jepe'a oñekotevẽ jave, ha opavave omoguahẽ haguã umi yva hi'aju ñepyrũva. Tupã che Jára, ne mandu'áke ko'ã mba'e ajapova'ekuére, ha che pytyvõ.
Ñandejára he'i Moiséspe:
—Ere Aarónpe, ha'e omoĩ ramo umi 7 mba'e rendy ipyendápe, tomoĩ ohesape haguãicha henondévo.
Aarón ojapo péicha ha omoĩ umi mba'e rendy omoma'ẽ pype henondévo.Ipy guive hu'ã meve pe mba'e rendy pyenda ojejapo oroitégui martíllo mbotápe, ohechauka haguéicha Ñandejára Moiséspe.
Ñandejára he'i Moiséspe:
—Eipe'a levítakuéra, Israel ñemoñare apytégui, ha emopotĩ chupekuéra,
péicha: Ehypýi chupekuéra y ñemopotĩ rehe guápe ha ere chupekuéra tomoperõmba hetekuéra haguégui ha tojohéi ijao. Upérõ ipotĩta.
Upéi togueru peteĩ tóro ra'y ha hesegua trigo'a térã trígo ku'i iporãvéva oñembojehe'áva ñandyry reheve mba'e kuave'ẽ ramo. Nde katu eru peteĩ tóro ra'y mymbajukarã ojeheja rei haguã angaipa.
Upéi embyaty opa Israel ñemoñare ha levítakuéra toĩ Jotopa Róga renondépe.
Umi Israel ñemoñare tomoĩ ipo levítakuéra akã ári,
ha upérõ Aarón toikuave'ẽ levítakuéra, mba'e kuave'ẽ ramo oñembokacháva Ñandejára renondépe Israel ñemoñare rérape. Upéicha oñemboykéta Ñandejárape guarã.
Upérõ levítakuéra tomoĩ ipo umi mokõi tóro ra'y akã ári, peteĩ oñekuave'ẽ haguã mymbajuka ramo ojeheja rei haguã angaipa, ha ambue mymbahapy ramo ojejapo haguã levítakuéra ñemopotĩ.
Emoĩ levítakuéra Aarón ha ita'ýrakuéra renondépe ha eikuave'ẽ Ñandejárape mba'e kuave'ẽ oñembokacháva ramo.
Eipe'a levítakuéra Israel ñemoñare apytégui opyta haguã che mba'erã.
Remopotĩ ha reikuave'ẽ rire levítakuéra mba'e kuave'ẽ oñembokacháva ramo, oñepyrũta omba'apo Jotopa Rógape.
Che aiporavo chupekuéra che mba'erã Israel ñemoñare ra'y ypykue rekovia ha ha'ekuéra che mba'e añónte hína.
Ajuka ramo guare Egiptogua ra'y ypykue, amboykeva'ekue che mba'erã Israel ñemoñare ra'y ypykue ha hymba ra'y ypykue avei.
Ko'ágã aiporavo chupekuéra, Israel ñemoñare ra'y ypykue rekovia,
ha amoĩ Aarón ha ita'ýrakuéra pópe Israel ñemoñare mba'e kuave'ẽ ramo, omba'apo haguã Jotopa Rógape Israel ñemoñare rekovia. Hembiapokuéra rupi Ñandejára oheja reíta Israel guápe iñangaipa. Upévare Israel ñemoñare oñemboja ramo Jotopa Róga ypýpe, noñehundimo'ãi.
Péicha Moisés, Aarón ha opa Israel ñemoñare ome'ẽ levítakuéra Ñandejárape, ha'e he'i haguéicha Moiséspe.
Levítakuéra oñemopotĩ ha ojohéi ijao, ha Aarón omboyke chupekuéra Ñandejárape guarã, mba'e kuave'ẽ oñembokacháva ramo. Ha'e avei ojapo levítakuéra ñemopotĩ Ñandejárape guarã.
Israel ñemoñare ojapo opa mba'e Ñandejára he'iva'ekue Moiséspe levítakuéra rehegua. Péicha levítakuéra ojeporavo hembiapo haguã Jotopa Rógape Aarón ha ita'ýrakuéra po guýpe.
Ñandejára he'i Moiséspe:
—Omboty rire 25 áño pe levíta hembiapóta Jotopa Rógape,
ha omboty rire 50 ikatútama opoi.
Upe rire ikatúta oipytyvõ hapicha levítakuérape hembiapópe Jotopa Rógape, ha'eño katu ndaikatumo'ãi ojapo mba'eve. Upéicha remboguatava'erã levítakuéra rembiapo.
Ñandejára he'i Moiséspe:
—Ejapouka mokõi trompéta pláta martíllo mbotápe, tojeporu oñembyaty haguã Israel ñemoñare ha oiko haguã ñembosako'i ojererova haguã hikuái hekohágui.
Ipu ramo umi mokõi trompéta, opa Israel ñemoñare toñembyaty ne ndive Jotopa Róga renondépe.
Ha ipu ramo peteĩ trompétante, toñembyaty ne ndive myakãhára.
Ipu ramo peteĩ trompéta ha pesapukái, oñepyrũta oku'e hekohágui umi oikóva kuarahy resẽ gotyo.
Ipu jey ramo, oku'éta hekohágui umi oikóva yvy gotyo. Aipo ramo, pe trompéta ipu ramo ha pesapukái ramo, upéva hína ojeku'e haguã,
ha ipu ramo pesapukai'ỹre, upéva hína oiko haguã ñembyaty.
Pa'i Aarón ha ita'ýrakuéra hína umi ombopuva'erã trompéta. Kóva, tembiapoukapy opa árape guarã.
Oiko ramo ñorãirõ pene retãme oĩgui ondyrýva pende rehe, pembopu ko'ã trompéta ha pesapukái oñepyrũ haguã ñorãirõ. Che, Tupã pende Jára, poipytyvõta ha poipe'áta ipógui.
Oiko ramo vy'a jasy pyahúpe ha arete aja, pembopu avei trompéta peikuave'ẽvo mymbahapy ha mymbajuka joajurã. Upérõ che mandu'áta pende rehe. Che hína Tupã pende Jára.
Ára 20, méspe hérava Iyyar, áño mokõiháme Israel ñemoñare osẽ rire Egíptogui, opu'ã pe arai oĩva Jotopa Róga ári.
Israel ñemoñare osẽ hekohágui oĩva Sinaí pegua yvy ojeiko'ỹháme. Pe arai opyta peteĩ hendápe hérava Parán, yvy ojeiko'ỹháme.
Ha'ekuéra osẽvo, osẽ Ñandejára he'i haguéicha Moiséspe:
Osẽ raẽ Primera División Judá. Tenonde oho Regimiento Judá, huvicha Nahasón Aminadab ra'y.
Upéi Regimiento Isacar, huvicha Natanael Suar ra'y.
Hapykuéri Regimiento Zabulón, huvicha Eliab Helón ra'y.
Upéi levítakuéra Guersongua ha Merarí ñemoñare oipe'a tupao ojererova haguã ha ogueroja opa mba'e hesegua osẽvo Primera División rapykuéri.
Levíta Guersongua ha Merarí ñemoñare rapykuéri osẽ Segunda División Rubén. Tenonde Regimiento Rubén, huvicha Elisur Sedeúr ra'y.
Upéi Regimiento Simeón, huvicha Selumiel Surisadai ra'y.
Hapykuéri Regimiento Gad, huvicha Eliasaf Reuel ra'y.
Segunda División rapykuéri osẽ levítakuéra Quehat ñemoñare ha ogueraha umi mba'e Tupã koty pegua. Ha'ekuéra oguahẽ ramo guarã ojepyta jey haguãme, pe tupao oĩ jeýtama upépe.
Levítakuéra Quehat ñemoñare rapykuéri osẽ Tercera División Efraín. Tenonde osẽ Regimiento Efraín, huvicha Elisamá Amihud ra'y.
Upéi Regimiento Manasés, huvicha Gamaliel Pedasur ra'y.
Hapykuéri Regimiento Benjamín, huvicha Abidán, Guidoní ra'y.
Tapykuépe osẽ Cuarta División Dan. Tenonde Regimiento Dan, huvicha Ahiézer Amisadai ra'y.
Upéi Regimiento Aser, huvicha Paguiel Ocrán ra'y.
Hapykuéri Regimiento Neftalí, huvicha Ahirá Enán ra'y.
Péicha ojeho jepi oñesẽvo ojeikohágui oñeguahẽ meve ojeiko pyahu haguãme.
Moisés he'i hovaja Hobábpe, hembireko ru Jetró Madiangua ra'y: —Roho potáma hína pe yvýpe Ñandejára he'iva'ekue ome'ẽtaha oréve. Ejúna ore ndive, reiko porãta ore apytépe. Ha'e ome'ẽ iñe'ẽ ohovasataha Israélpe.
Hobab he'i chupe: —Ndaikatumo'ãi: ahase jeýko che retãme, che pehẽnguekuéra rendápe.
Moisés he'i chupe: —Anína ore reja. Nde niko reikuaa porã ko yvy ojeiko'ỹha ha ikatu rehechauka oréve ore raperã.
Reju ramo ore ndive, romboja'óta ne ndive opa umi jehovasa Ñandejára ome'ẽva oréve.
Israel ñemoñare oheja rire Ñandejára yvyty Sinaí, oguata mbohapy ára pukukue. Ñe'ẽ me'ẽ Karameguã ojereraha tenonde, ojejuhu peve mamo ojepyta haguãme.
Ha'ekuéra ojererova aja, Ñandejára arai oĩ jepi hi'árikuéra arakue.
Oñepyrũ ramo oguata umi ogueraháva Karameguã, Moisés he'i jepi: “Epu'ã ore Jára! Taisarambi nde rayhu'ỹva, tojei ne renondégui nde rechávo!”
Ha oñemombytávo Karameguã, Moisés he'i jepi: —Epyta ore Jára epytu'u hetaite Israel ñemoñare ndive ko'ápe!
Moisés omenda peteĩ kuña Etiopía guáre. Upévare María ha Aarón okaguai hese.
Ha'ekuéra he'i: “Ndaha'éiko Moisés rupi año Ñandejára oñe'ẽva. Ñande rupi avei niko oñe'ẽ”. Ñandejára ohendu pe ha'ekuéra he'íva.
Moisés heko kirirĩ ha ndaipochy kuaái voi. Ha'eichagua ipy'a porãva ndaipóri yvy ári.
Upeichaháguinte Ñandejára he'i Moisés, Aarón ha Maríape: —Aipota peẽ mbohapyve peju che rendápe Jotopa Rógape. Ha'ekuéra oho,
ha Ñandejára oguejy peteĩ arai ñembo'ýpe, opyta Jotopa Róga rokẽme ha he'i: —Peju ko'ápe Aarón ha María! Ha'ekuéra oñemboja,
ha Ñandejára he'i: —Pehendu porãke ko ha'éva peẽme! Oĩ ramo maranduhára pende apytépe, che ajechauka ha añe'ẽ chupekuéra iképe.
Che rembiguái Moisés ndive, ndapéichai. Ha'e pe jeroviahavéva ijapytépekuéra.
Hendive añe'ẽ ramo, añe'ẽ sakã porã ha ha'e che recha. Ha mba'éicha piko peẽ ndapekyhyjéi peñe'ẽ vai haguã che rembiguái Moisés rehe?
Ñandejára ipochy hendivekuéra ha oho pégui.
Pe arai ojei rire Tekohágui, María pire ojejaho'ipa kuru vaípe ha opyta morotĩ aramirõicha. Aarón oma'ẽ hese ha ohechávo imba'asy vai,
he'i Moiséspe: —Che karai, anína peichaite peve ore nupã rasyeterei! Ore tavýgui niko roñe'ẽ rei nde rehe.
Anína reheja ha'e opyta mitãicha osẽva isy ryégui he'õngue. Osẽvo ipire oñembyaíma.
Upérõ Moisés osapukái Ñandejárape ha he'i: —Há Tupã! Emonguerána chupe!
Ñandejára he'i chupe: —Itúva ondyvu rire hováre, opytava'erã mo'ã ijaheipy ramo 7 ára pukukue. Toñemosẽ aipo ramo tekohágui ha topyta okápe 7 ára pukukue. Upe rire ikatúta oike jey.
Ha péicha María oñemosẽ tekohágui ha opyta okápe 7 ára pukukue. Upe aja Israel ñemoñare oha'arõ chupe ha ndojehói pégui.
Upe rire oho hikuái Haserótgui ha opyta Paránpe, yvy ojeiko'ỹháme.
Ñandejára he'i Moisés ha Aarónpe: —Peje Israel guápe kóicha:
Kóva hína tembiapoukapy Ñandejára ome'ẽva peẽme kóicha pejapo haguã: Peru peteĩ vaka pytã imarã'ỹva, ojejokua'ỹva gueteri,
ha peme'ẽ pa'i Eleazárpe. Tojereraha okápe tekohágui ha tojejuka Pa'i Eleazar renondépe.
Upéi pa'i Eleazar tomyakỹ ikuã huguykuépe ha tohypýi 7 jey Jotopa Róga gotyo.
Pe vaka tojehapy opa ipirekue, ho'o, huguy ha hyekue reheve, pa'i renondépe.
Pa'i togueru peteĩ yvyra pehẽngue, ñana rogue ha peteĩ trápo pytã ha toity umíva tatápe ojehapyhápe upe vaka.
Upe rire tojohéi ijao ha tojahu. Upéi ikatúma oike tekohápe. Oikóta katu ipotĩ'ỹva ramo ka'aru pytũ meve.
Pe kuimba'e ohapýva pe vaka tojohéi avei ijao ha tojahu; ha'e avei oikóta ipotĩ'ỹva ramo ka'aru pytũ meve.
Upéi peteĩ kuimba'e ipotĩva tombyaty pe vaka ojehapyva'ekue tanimbukue ha tomoĩ peteĩ ipotĩháme okápe tekohágui ha upépe toñenongatu Israel ñemoñare oiporu haguã ojejapóvo pe y ojeporúva ñemopotĩrã. Ko ñemopotĩ ojejapo ojepe'a haguã angaipa.
Pe kuimba'e ombyatyva'ekue pe tanimbu tojohéi ijao ha oikóta ipotĩ'ỹva ramo ka'aru pytũ meve. Kóva hína tembiapoukapy opa árape guarã, ta ha'e Israel ñemoñare, ta ha'e mombyrygua pende apytépe oikóvape guarã.
Oimeraẽ opokóva te'õnguére, oikóta ipotĩ'ỹva ramo 7 ára pukukue.
Tekotevẽ oñemopotĩ y reheve oĩva upevarã pe mbohapy arahápe ha pe 7 ára haguépe, ha péicha ipotĩta.
Oimeraẽ opokóva te'õngue rehe ha noñemopotĩri, oikóta ipotĩ'ỹva ramo noñehẽi haguére hese y oĩva upevarã. Upéva omongy'a hína Jotopa Róga ha toñemosẽ Israel ñemoñare apytégui.
Kóicha pejapóta oĩ ramo omanóva peteĩ ógape. Mayma oĩva pe ógape térã oikéva upépe upe jave, oikóta ipotĩ'ỹva ramo 7 ára pukukue.
Ólla ha umíva, itapa'ỹva térã noñemboty porãiva oikóta ipotĩ'ỹva ramo avei.
Pe opokóva peteĩ ojejukava'ekuére, térã omanova'ekuére okápe térã opokóva tapicha kãnguekuére, térã peteĩ tyvýre, oikóta ipotĩ'ỹva ramo 7 ára pukukue.
Ojepe'a haguã pe ky'a ojáva pe ipotĩ'ỹva rehe pemoĩ mbayrúpe pe vaka pytã ojehapyva'ekue tanimbukue. Hi'ári peñohẽ y potĩ porã.
Oñemopotĩ haguã pe óga mano haguépe, peteĩ tapicha ipotĩva tomoinge pe ýpe ñana rogue ha tohypýi pe kotypy ha opa mba'e oĩva upépe ha umi tapichápe oĩva'ekue pe kotýpe mano ramo guare. Tohypýi avei pe opokova'ekue tapicha kãnguekue, tyvy, te'õngue térã ojejukava'ekuére.
Peteĩ ipotĩva tohypýi ipotĩ'ỹvape mbohapy ha 7 ára haguépe. Upe 7 arahápe tomopotĩ chupe. Upe tapicha oñemopotĩva tojohéi ijao ha tojahu. Ka'aru pytũ ipotĩ jeýtama.
Peteĩ ipotĩ'ỹva noñemopotĩri ramo, oikóta iky'áva ramo noñehẽi haguére hese pe y oĩva oipe'a haguã ky'a. Upéva omongy'a hína Jotopa Róga ha toñemosẽ Israel ñemoñare apytégui.
Kóva hína tembiapoukapy opa árape guarã. Pe tapicha oporohypýiva ýpe tojohéi avei ijao. Oimeraẽ opokóva pe y rehe oikóta ipotĩ'ỹva ramo ka'aru pytũ meve.
Opa mba'e opokóva rehe peteĩ tapicha ipotĩ'ỹva, oja potĩ'ỹ; ha pe opokóva hese, oikóta ipotĩ'ỹva ramo ka'aru pytũ meve.
Pe mes peteĩháme Israel ñemoñare oguahẽ yvy ojeiko'ỹháme Sin héravape ha opyta hikuái táva Cadés héravape. Upépe María omano, ha oñeñotỹ.
Ndaipórigui y upépe, Israel ñemoñare opu'ã Moisés ha Aarón rehe,
ha he'i hikuái Moiséspe: —Hánga'u romanomba ra'e umi ambue Israel ñemoñare ndive ojukava'ekue Ñandejára!
Mba'ére piko reru Ñandejára retã guápe ko ojeiko'ỹháme romano haguã ko'ápe ore rymbakuéra reheve?
Mba'ére ore renohẽ Egíptogui ore reru haguã ko tenda ahẽme ndaikatuihápe opu'ã mba'eve? Ápe ndaipóri kokue, igoty, parralty, granadaty térã y jay'u haguãnte jepe.
Moisés ha Aarón ojei chuguikuéra ha oho Jotopa Róga rokẽme. Upépe ojayvy hikuái ha omboja isyva yvýre. Upérõ Ñandejára ojekuaauka imimbipápe,
ha he'i Moiséspe:
—Eraha pe yvyra jekoha ha pembyaty Israel guápe nde ha Aarón. Opavave renondépe ere pe ita guasúpe tosẽ chugui y ha osẽta y hoy'u haguã ha'ekuéra ha hymbakuéra.
Moisés ogueraha pe yvyra jekoha ha oho hendápekuéra, he'i haguéicha chupe Ñandejára.
Aarón ndive ombyaty Israel guápe pe ita guasu renondépe, ha Moisés he'i chupekuéra: —Pehendu peẽ tova atã atýra! Ore piko roguenohẽta peẽme y ko ita guasúgui?
Upévo Moisés ohupi pe yvyra jekoha, oinupã mokõi jey pe ita guasu ha opo ha ochororo chugui pe y. Hoy'u chugui Israel ñemoñare ha hymbakuéra.
Ñandejára katu ipochy Moisés ha Aarón ndive ha he'i chupekuéra: —Ndapehechaukái haguére Israel guápe pejeroviaha che rehe ha peẽme guarã ndaiporiha mba'eve ikatu'ỹva ajapo, napemoingemo'ãi Israel ñemoñarépe upe yvýpe chupekuéra ame'ẽtavape.
Upéva ojehu pe héravape “Meriba”, Israel ñemoñare ojahéi haguépe Ñandejára rehe ha ha'e ohechauka haguépe chupekuéra heko marangatu.
Cádesgui Moisés omondo ñe'ẽ rerahaha Edom ruvicha guasúpe, he'íva kóicha: —Nde ryvykuéra Israel ñemoñare he'ika ndéve: “Nde reikuaa ore rembiasa.
Ore rukuéra ypykue ohova'ekue Egíptope ha hi'are upépe. Umi Egiptogua katu ojopy ore ndive ha ore rukuéra ypykue ndive,
ore rosapukái Ñandejárape ore pe'a haguã ipo guýgui. Ha'e ore rendu ha omondo hemimbou ore renohẽva'ekue Egíptogui. Ko'ágã roime Cadéspe, opytáva ne retã rembe'ýpe.
Rojerure ndéve rohasa haguã ne retã rupi. Ore ha ore rymbakuéra norosẽmo'ãi pe tape guasúgui roike haguã nde kokue rupi térã nde parralty rupi ha ndoroy'umo'ãi nde ykuágui. Rohóta tape guasu rupínte rosẽ meve ne retãgui.”
Umi Edomgua katu he'ika chupekuéra: —Ndoroipotái pehasa ore retã rupi! Pejapo ramo rosẽta rondyry pende rehe.
Umi Israel ñemoñare he'i: —Rohóta tape guasu rupínte ha ore térã ore rymbakuéra hoy'u ramo pende y, romyengoviáta peẽme. Pende yvy rupi rohasa haguãnte rojerure.
Umi Edomgua he'i jey: —Ndapehasamo'ãi! Ha osẽ hikuái oñorãirõ haguãicha Israel ñemoñare ndive.
Ha osẽgui ohape joko chupekuéra ani haguãtei ohasa hetã rupi, Israel ñemoñare ojere chuguikuéra.
Israel ñemoñare osẽ Cádesgui ha oguahẽ yvytýpe hérava Hor,
opytáva Edom retã rembe'ýpe. Upépe Ñandejára he'i Moisés ha Aarónpe:
—Aarón ndoikemo'ãi pe yvýpe ame'ẽtava Israel guápe. Omanóta, peẽ mokõive ndapejapói haguére che ñe'ẽ Meribápe.
Nde Moisés eraha Aarón ha ita'ýra Eleazar pe yvyty Hor ru'ãme,
ha eipe'a Aaróngui ipa'i ao ha emonde Eleazar rehe. Aarón omanóta upépe.
Moisés ojapo Ñandejára he'íva ha ojupi hikuái yvyty Hor ru'ãme Israel ñemoñare rovake,
ha oipe'a Aaróngui ipa'i ao ha omonde Eleazar rehe. Pe yvyty ru'ãme Aarón omano ha Moisés ha Eleazar oguejy jey pe yvytýgui.
Israel ñemoñare oikuaávo Aarón omano hague, oguerojahe'o chupe 30 ára pukukue.
Peteĩ mburuvicha guasu Canaangua, oĩva távape hérava Arad, opytáva Néguebpe, ohendu Israel ñemoñare ouha Atarim rape rupi. Osẽ ondyry hesekuéra, omyakãsã ha ogueraha hembiguairã Israel apyte pegua.
Upérõ Israel ñemoñare ome'ẽ iñe'ẽ Ñandejárape he'ívo: “Ore pytyvõ ramo roñemomba'e haguã hesekuéra, rohundi etéta opa itávakuéra nde rérape, ojekuaave'ỹ haguã hapykuere”.
Ñandejára ohendu iñembo'e ha Israel ñemoñare ipu'aka Canaán guáre, ohundi cananéokuéra oĩ haguéicha ha itávakuéra avei ha upévare ombohéra Hormá upe tenda.
Ojere haguã Edom guágui, Israel ñemoñare oho yvyty Hórgui tape rupi ohóva Mar Rojo gotyo. Tape rehe katu Israel ñemoñare ikane'õ ha ipochy,
ha ojahéi Ñandejára ha Moisés rehe. He'i hikuái: “Peẽ ore renohẽ Egíptogui ore juka haguã ko yvy ojeiko'ỹháme. Ápe ndaipóri mba'eve ro'uva'erã térã y roy'u haguã. Ore mbyajúma ko tembi'u ahẽ!”
Ñandejára omondo chupekuéra mbói. Ko'ãva oisu'u chupekuéra ha ojuka hetápe.
Upérõ oho hikuái Moisés rendápe ha he'i chupe: “Ivaieterei ore angaipa roñe'ẽvo Ñandejára rehe ha nde rehe! Ejeruréna Ñandejárape toipe'a ko'ã mbói ore apytégui.” Upérõ Moisés oñembo'e hesekuéra.
Ha Ñandejára he'i chupe: —Ejapo peteĩ mbói ra'ãnga ha emoĩ yvyráre. Pe ojesu'úva toma'ẽ pe yvyra rehe ha okueráta
Moisés ojapo mbói ra'ãnga ha omoĩ yvyra rehe ha pe ojesu'úva, oma'ẽvo pe mbói ra'ãnga rehe okuera.
Israel ñemoñare oho opyta Obótpe.
Upe rire oho tenondeve ha opyta Iié-Abarímpe, oĩva yvy ojeiko'ỹháme, Moábgui kuarahy resẽ gotyo.
Pégui oho jey ha opyta ysyry Zéred rembe'ýpe.
Oho tenondeve hikuái ha opyta ysyry guasu Arnón yvate gotyo, yvy ojeiko'ỹháme ojepysóva amorréo retã meve. Ysyry guasu Arnón omboja'o ojuehegui Moab ha amorréo retã.
Upévare pe kuatia ñe'ẽme hérava “Ñandejára ñorãirõ” oje'e: “Vaheb, Sufá ypýpe, ysyry Arnón,
ha ysyrykuéra táva Ar peve oguahẽva, ha Moab rembe'y gotyo ojepysóva.”
Pégui oho hikuái ha oguahẽ peteĩ hendápe hérava Beer. Upépe oĩ pe ykua Ñandejára he'i hague Moiséspe: “Embyaty maymávape amboy'u haguã chupekuéra”.
Upérõ Israel ñemoñare opurahéiva'ekue péicha: Epu'ã ykua! Tojepurahéi chupe:
“Ykua ojo'óva mburuvicha ha myakãhárakuéra, ombokuáva yvyra jekohápe.” Pe yvy ojeiko'ỹhágui ohove ha oguahẽ Matanápe.
Upégui Nahaliélpe ha upégui Bamótpe,
ha Bamótgui pe ñúme oĩva Moab retãme. Upépe oñepyrũ pe yvyty hérava Pisgá ha upéva ru'ãgui ojekuaa pe yvy ojeiko'ỹha.
Israel ñemoñare omondo ñe'ẽ rerahaha amorréo ruvicha guasúpe hérava Sihón rendápe, he'i haguã chupe:
“Rohasasemi niko ne retã rupi. Ore ha ore rymbakuéra norosẽmo'ãi tape guasúgui ha ndoroikemo'ãi pende kokuépe térã pende parraltýpe ha ndoroy'umo'ãi pende ykuágui. Roguatáta tape guasúre rosẽ meve ne retãgui.”
Sihón katu ndohejái Israel guápe ohasa hetã rupi. Ombyaty ñorãirõhára ha osẽ chupekuéra yvy ojeiko'ỹháme ha ondyry hesekuéra Jaháspe.
Israel ñemoñare katu ojuka hetápe ñorãirõme ha oñemomba'e hetãre ysyry guasu Arnón guive, yvate gotyo, ysyry Jaboc peve. Upéva hína Amón retã rembe'y peve, ñangareko mbaretéva.
Péicha Israel ñemoñare omoĩ ipo guýpe amorréo távakuéra, umíva hína Hesbón ha umi táva hesegua, ha opyta oiko umívape.
Hesbón hína pe táva oiko haguépe amorréo ruvicha guasu Sihón. Upéva oñorãirõva'ekue Moab ruvicha guasu ndive ha oipe'a chugui hetã, ysyry guasu Arnón peve.
Upévare umi ñe'ẽ yvoty apoha he'iva'ekue: Peju Hesbón ruvicha guasu Sihón táva guasúpe! Pemopu'ã pyahu ha pemongora ogyke mbaretépe!
Sihón táva Hesbóngui osẽ tata ombokusuguéva táva Ar Moab pegua, ha umi yvyty Arnón rembe'ýre oĩva.
Reikopáma hese tetã Moab! Reñehundíma tupã gua'u Quemós retã, Ha'e oheja ne kuimba'ekuéra oguevi ha okañy, ha umi ne kuñakuéra Sihón pópe oheja.
Hesbón pu'aka oñehundíma. Dibón távagui oñesẽvo, Nófah távape ojeho, ha umíva rendaguépe taperéntema opyta, ha tata, táva Medeba rendaite peve ohapy.
Israel ñemoñare oñemomba'e amorréo retãre,
ha Moisés omondo kuimba'ekuéra ohekávo mamo rupípa ondyry porãvéta pe táva Jazer héravare. Israel ñemoñare oñemomba'e umi távare oĩva ijerére ha omosẽ amorréokuérape oikóva upépe.
Upe rire ojevy hikuái Basán gotyo. Basán ruvicha guasu hérava Og, osẽ opa iñorãirõhára reheve peteĩ hendápe hérava Edrei.
Ñandejára he'i Moiséspe: —Ani rekyhyje chugui, che amoĩta chupe nde pópe opa iñorãirõhára ha ijyvy reheve. Ejapo hese rejapo haguéicha amorréo ruvicha guasu Sihón rehe itáva guasu Hesbónpe.
Ha Israel ñemoñare ojuka mburuvicha guasu Ógpe, ha opa iñorãirõhára, oheja'ỹre avave. Upéi oñemomba'e hetãre.
Israel ñemoñare oho upégui ha opyta Moab ñúme, ysyry Jordángui kuarahy resẽ gotyo, táva Jericó rovái.
Moab ruvicha guasu hérava Balac, Sipor ra'y, ohendu umi mba'e Israel ñemoñare ojapova'ekue amorréo rehe, ha hetaetereiha ha'ekuéra.
Tuichaeterei oñemondýi ha'e ha hetãgua.
Umi Moabgua he'i karaikuéra Madián guápe: —Ko'ã ñembyahýi atýra omoperõta peteĩ sapy'aitépe opa mba'e oĩva ñande jerére, guéi piru omoperõháicha.
Upévare mburuvicha guasu Balac omondo ñe'ẽ rerahaha ohenói haguã Balaam, Beor ra'ýpe, oĩva távape hérava Petor, ysyry guasu Éufrates ypýpe, pe tetã Amav héravape. Balac he'ika chupe: “Egíptogui osẽ tetã guasu. Hetãguakuéra iñasãi opa rupi ha ko'ágã omongoráma che retã.
Ha'ekuéra hetaiteve ore hegui. Eju pya'e eity hesekuéra jeharu. Ikatu mba'e ko péicha che pu'aka hesekuéra ha amosẽ upe oĩhágui. Aikuaa porã nde rehovasa ramo peteĩ tetã, opyta ihovasapy ha reity ramo hese jeharu, opyta ojeharu.”
Moab ha Madiangua ruvichakuéra ogueraha imba'e repy ohepyme'ẽ haguã chupe upe jeharúre. Oho hikuái Balaam rendápe ha he'i umi mba'e he'i káva chupe Balac.
Balaam he'i chupekuéra: —Pepyta ápe ko pyharépe. Ko'ẽrõ ha'éta peẽme mba'épa he'i chéve Ñandejára. Upérõ ha'ekuéra opyta Balaam ndive.
Tupã ou Balaam rendápe ha oporandu chupe: —Máva piko umi kuimba'e oĩva ne ndive?
Ha'e he'i chupe: —Moab ruvicha guasu Balac ombou chupekuéra che rendápe he'i haguã chéve,
peteĩ tetã guasu ou hague Egíptogui ha iñasãi hague opa rupi hetã pýre. Oipota aity hesekuéra jeharu ikatu haguã ha'e ipu'aka hesekuéra ha omosẽ pe oĩhágui.
Tupã he'i chupe: —Ani reho umi kuimba'e ndive ha reity jeharu Israel ñemoñarére. Cháke che ahovasáma chupekuéra.
Ko'ẽmba rire Balaam oho umi Balac remimbou rendápe ha he'i chupekuéra: —Tapeho jeýnte pende rógape. Ñandejára ndoipotái aha pene ndive.
Ha'ekuéra oho jey Balac rendápe ha he'i chupe Balaam ndouséi hague hendivekuéra.
Upérõ Balac omondo hetave mburuvicha ojeapovéva mba'e ramo umi omondo ypyva'ekuégui.
Ha'ekuéra oguahẽ Balaam rendápe ha he'i chupe upe Balac he'i káva: “Ani reheja nde joko avave reju haguã che rendápe.
Ahepyme'ẽ porãta ndéve ha ajapóta opa mba'e reipotáva. Eju katu ha eity jeharu hesekuéra!”
Balaam katu he'i chupekuéra: —Balac ome'ẽmba ramo jepe chéve ipláta ha hi'óro, che ndaikatúi ajei michĩ ra'y mínte jepe Tupã che Jára rembipotágui.
Opáichavo, pepyta avei peẽ ápe ko pyharépe, ojapo haguéicha umi ou tenondeva'ekue, aikuaa haguã mba'épa he'iseve chéve Ñandejára.
Upe pyhare Tupã ou Balaam rendápe ha he'i chupe: —Umi kuimba'e niko ou nde píari. Tereho katu hendivekuéra. Opáichavo ejapo umi mba'e che ha'éva ndévente.
Ko'ẽmba rire Balaam ombyape hymba vúrro kuña, ojupi hi'ári ha oho Moab pegua mburuvichakuéra ndive.
Tupã ipochy Balaam oho haguére. Balaam oho hína ivúrro ári ha mokõi hembiguái oho hendive. Ñandejára remimbou osẽ ohape joko chupe.
Balaam rymba vúrro ohechávo tape mbytépe Ñandejára remimbou kyse puku ipópe, osẽ tapégui ha oñani ñúre. Balaam oinupã hymba vúrro ha ogueraha jey tapépe.
Upéi Ñandejára remimbou oñemoĩ pe tape ipo'ivehápe. Pe tape po'i ohasa peteĩ parralty rupi ha oguereko korapy itágui mokõive ijykére.
Pe vúrro ohechávo Ñandejára remimbou, oñemboyke ha ojopy Balaam retyma korapy ykére. Balaam oinupã jey hymba vúrro.
Ñandejára remimbou oho tenondeve ha opyta jey. Upépe upe tape ipo'ieteve ha ndaikatúi ojeku'e mamove gotyo.
Upévo pe vúrro ohechávo Ñandejára remimbou ojeity yvýre ha nopu'ãsevéi. Balaam ipochyeterei ha oinupã hymba vúrro yvyra jekohápe.
Upérõ Ñandejára oheja pe vúrro oñe'ẽ ijárape ha he'i chupe: —Che piko mba'e ajapo nde rehe, che nupã rei haguã mbohapy jey voi?
Balaam he'i chupe: —Roinupã reñembohorységui che rehe. Areko rire kyse puku rojukava'erã mo'ã!
Pe vúrro he'i chupe: —Nda chéi piko ne rymba vúrro rogueraháva jepi che apére ko ára peve? Ajapóvapa nde rehe ko ajapóva ágã? Ha'e he'i chupe: —Nahániri!
Upérõ Ñandejára ohesa pe'a Balaámpe ohecha haguã Ñandejára remimboúpe oñembo'ýva hína henondépe kyse puku ipópe. Balaam ojeity ha omboja isyva yvýre.
Ñandejára remimbou he'i chupe: —Mba'ére piko reinupã rei ne rymba vúrro peichaite peve? Che aju kuri rohape jokóvo. Ko rejapóva ivai hína.
Ne rymba vúrro katu che recha ha ojehekýi tapégui mbohapy jey. Péicha ndojapói rire, rojukava'erã mo'ã ndéve, ndaha'éi chupe.
Balaam he'i Ñandejára remimboúpe: —Ivai che angaipa. Ndahechái reñemoĩ ramo tapépe che rape joko haguã. Ndereipotái ramo aha umi kuimba'e ndive, aha jeýtante ógape.
Ñandejára remimbou katu he'i chupe: —Tereho katu hendivekuéra. Opáichavo ere umi mba'e che ha'éva ndévente. Ha Balaam oho umi kuimba'e ndive.
Balac ohendúvo Balaam ouha, osẽ huguãitĩvo táva Árpe ysyry guasu Arnón ypýpe hetã Moab rembe'ýpe.
Balac he'i chupe: —Mba'ére piko nderejúi ra'e amondo ramo guare ne rendápe umi che rembijokuái he'ívo ndéve reju pya'e haguã? Reimo'ã piko ndaikatuiha ahepyme'ẽ porã ndéve?
Balaam he'i chupe: —Aiméma ápe, ajépa! Ta'e porã mandi ndéve: Che ndaikatúi añe'ẽ che jehegui. Umi mba'e Tupã he'íva chévente ikatu ha'e.
Balaam oho Balac ndive távape hérava Quiriat-Husot.
Upépe Balac ojukauka vaka ha ovechakuéra ha ome'ẽka Balaam ha umi mburuvichápe ouva'ekue hendive.
Pe ára ambuépe Balac ogueraha Balaámpe távape hérava Bamot-Baal. Upégui ohecha Israel ñemoñare rekoha rembe'y.
Balaam he'i Balácpe: —Emopu'ã chéve ko'ápe 7 altar ha eru chéve 7 tóro ha 7 ovecha mácho.
Balac ojapo ha'e he'i haguéicha ha ha'ekuéra mokõive omymbahapy peteĩ tóro ha peteĩ ovecha mácho peteĩ-teĩ umi altárpe.
Upérõ Balaam he'i Balácpe: —Epyta ko'ápe eñangareko umi mymba okáiva rehe altar ári, che aha aja ajotopa Ñandejára ndive. Upéi amombe'úta ndéve umi mba'e oikuaaukáva chéve. Upérõ oho ha'eño, peteĩ yvyty ru'ãme,
ha upépe ojotopa Tupã ndive. Balaam he'i chupe: —Amopu'ã kuri 7 altar ha aikuave'ẽ peteĩ-teĩme peteĩ tóro ha peteĩ ovecha mácho.
Ñandejára he'i Balaámpe mba'épa ojapova'erã ha omondo jey chupe Balac rendápe he'i haguã umi mba'e he'i káva chupe.
Ha'e oho jey Balac rendápe ha ojuhu chupe oñembo'y gueteri umi mymbahapy ykére opa mburuvicha Moab pegua ndive.
Upérõ Balaam oipyaha ko momarandu: Balac hína héra Moab ruvicha, omondo che píari, ápe che reru, kuarahy resẽgui, Aram yvytýgui: he'ikávo chéve, “aipota reju pya'e che rendápe ha Israel ñemoñarére jeharu reity”.
Mba'éicha piko jeharu aitýta, ko Tupã ndoitýiva jeharu, térã ajahéi Ñandejára ojahei'ỹva rehe?
Yvyty ru'ãgui ama'ẽ Israel rehe, ko yvatetégui ahecha chupe, peteĩ tetã ha'eño oikóva, ojehe'a'ỹre ambue tetãre.
Pe ñemoñare Israel pegua, ku yvy timbóicha hetaeterei. Hánga'u ikatu che avei aiko, peichagua tetãme imarangatúva, ha umíva apytépe ko yvy ári apa!
Upérõ Balac he'i Balaámpe: —Mba'e piko ko rejapóva che rehe? Rogueru ko'ápe repoi haguã jeharu umi che a'e'ỹha rehe ha reju rehovasa chupekuéra.
Balaam he'i chupe: —Che ikatu ha'e umi mba'e Ñandejára he'íva chévente.
Upérõ Balac he'i Balaámpe: —Jaha che ndive ambue hendápe. Pégui nderehechapái ramo, ikatúta rehecha Israel ñemoñare mbovy mínte jepe ha repoi kuaa hesekuéra jeharu.
Ha ogueraha chupe Sofim ñúme, yvyty Pisgá ru'ãme. Upépe omopu'ã avei 7 altar ha oikuave'ẽ peteĩ-teĩme peteĩ tóro ha peteĩ ovecha mácho.
Balaam he'i Balácpe: —Epyta eñangareko mymbahapýre, che aha aja ajotopa Tupã ndive.
Ñandejára ojotopa Balaam ndive, he'i chupe mba'épa he'íta ha omondo jey Balac rendápe ogueraha haguã chupe iñe'ẽ.
Oho jey Balac rendápe, ha ojuhu chupe oñembo'y gueteri pe mymbahapy ykére Moab pegua ruvichakuéra ndive. Balac oporandu mba'épa he'i Ñandejára,
ha Balaam oipyaha ko momarandu: Ejúke nde Balac. Sipor ra'y ejúke. Eju ehendu porã ko che ha'éva ndéve:
Tupãko ndaha'éi ñandeichagua ijapúva Tupãko ndoguevíri upe he'iva'ekuégui. Opa mba'e he'íva, ha'e ojapova'erã.
Ha'e chéve he'i: Eporohovasáke. Tupãma ohovasa ramo, ndaipóri jeharu.
Ha'éko ndojuhúi ñaña Israel ñemoñarére, chupe ndaivaíri umíva rembiapo. Tupã Ijára oĩ hendivekuéra, ha huvicha guasúrõ ojererosapukái.
Tupã oipe'a Israel Egiptogua po guýgui, Tóro ratĩcha ha'e Israel guápe guarã.
Ndaipóri jeharu ho'ava'erã Israel rehe Ndaipóri ivaíva chupe ombyaiva'erã. Umi Israel ñemoñare rehe opa rupi oje'éne, mba'eichaite pevépa Tupã chupe ohayhu.
Jaguaretéicha imbareténe upe tetã opu'ãvo, ha'e noñenói chéne opytu'u ikehápe, ho'u mboyve upe ojapyhýva, huguy hoy'u mboyve.
Upérõ Balac he'i Balaámpe: —Ndaikatúi ramo repoi hesekuéra jeharu, ani rehovasa.
Balaam he'i chupe: —Ha'éma ndéve kuri: Ajapóta umi mba'e Ñandejára he'íva chévente.
Balac he'i jey Balaámpe: —Jaha torogueraha ambue hendápe. Ikatu mba'éko pégui Tupã nde reja repoi jeharu Israel ñemoñarére.
Upérõ ogueraha Balaámpe yvyty Peor ru'ãme. Upégui ojekuaa pe yvy ojeiko'ỹha.
Balaam he'i chupe: —Emopu'ã chéve 7 altar ko'ápe ha eru chéve 7 tóro ha 7 ovecha mácho.
Balac ojapo péicha ha oikuave'ẽ peteĩ tóro ha peteĩ ovecha mácho, peteĩ-teĩ umi altárpe.
Selofhad rajykuéra Mahlá, Noá, Hoglá, Milcá ha Tirsá rukuéra ypykueva'ekue Héfer, Galaad, Maquir, Manasés ha José.
Ha'ekuéra oho oñondive Jotopa Róga rokẽme oñe'ẽ haguã Moisés, pa'i Eleazar ha Israel ñemoñare ruvichakuéra ndive ha he'i hikuái chupekuéra:
Ore ru omanova'ekue yvy ojeiko'ỹháme, ha'e katu ndaha'éiva'ekue umi Coré aty rehegua opu'ãva'ekue Ñandejára rehe. Omano iñangaipa rehénte, oheja'ỹre ta'ýra.
Naiporãi niko ore ru réra ogue iñemoñare apytégui ndaita'ýrai hague rehénte. Peme'ẽ upéicha ramo oréve ore yvyrã ore ru ryke'ykuéra apytépe.
Moisés omombe'u Ñandejárape pe he'íva ko'ã kuña,
ha Ñandejára he'i chupe:
—Añetéko pe he'íva Selofhad rajykuéra. Eme'ẽ avei chupekuéra ijyvyrã itúva ryke'ykuéra apytépe ha pe yvy itúva mba'e rangue topyta chupekuéra.
Ere avei Israel guápe, oimérõ omanóva ta'ýra'ỹre, ijyvy topyta itajýrape.
Ha ndaitajýrai ramo, ijyvy topyta ityvýrakuérape.
Ha ndaityvýrai ramo, ijyvy topyta itúva ryvykuérape.
Oime ramo itúva ndaityvýrai, ijyvy topyta peteĩ ipehẽngue aguĩvépe. Kóva hína tembiapoukapy Israel guápe guarã, che ha'e haguéicha ndéve.
Ñandejára he'i Moiséspe: Ejupi yvyty Abarim ru'ãme ha ema'ẽ pe yvýre che ame'ẽtava Israel guápe.
Rehecha rire remanóta, nde ryvy Aarón omano haguéicha.
Peẽ mokõive niko ndapejapóiva'ekue che ha'éva, peime ramo yvy ojeiko'ỹháme Sin hérava. Opa Israel ñemoñare ojahéi ramo guare che rehe Meribápe, peẽ ndapejeroviáiva'ekue che rehe ha ndapehechaukái chupekuéra che marangatuha. Meriba hína pe ykua oĩva Cadéspe, yvy ojeiko'ỹháme Sin héravape.
Moisés oñembo'e péicha:
Tupã che Jára, nde remoingovéva opa umi oikovévape, eiporavóna peteĩ oisãmbyhy haguã Israel guápe,
ha omyakã haguã chupekuéra opa rupi ani isarambipa ovecha herekua'ỹvaicha.
Ñandejára he'i Moiséspe: —Josué Nun ra'y ningo hína kuimba'e ijespírituva. Emoĩ nde po iñakã ári.
Eraha chupe pa'i Eleazar ha opa Israel ñemoñare renondépe ha upépe emoingo chupe Israel ruvicha ramo nde rekovia.
Embohasa chupe michĩmi nde pokatúgui, ikatu haguã opa Israel ñemoñare ojapo ha'e he'íva.
Josué ohova'erã pa'i Eleazar rendápe, ha pa'i Eleazar oporandúta chéve hérape, oiporúvo Urim ha Tumim, oikuaa haguã upe ojapova'erã. Ha opa Israelgua tojapo pe Josué he'íva.
Moisés ojapo he'i haguéicha chupe Ñandejára. Ogueraha Josuépe ha omoĩ chupe pa'i Eleazar ha opa Israel ñemoñare renondépe.
He'i haguéicha chupe Ñandejára, omoĩ ipo Josué akã ári ha omoingo chupe Israel ñemoñare ruvicha ramo hekovia.
Ñandejára he'i Moiséspe:
“Ere Israel guápe toikuave'ẽ chéve umi mba'e kuave'ẽ, ojehapy ha hyakuã asýva chéve, oguahẽvo jepi umi ñekuave'ẽ ára.
Ko'ãva hína umi hi'upy kuave'ẽ ha ojehapyva'erã Ñandejárape: ára ko'ẽre, mokõi ovecha ra'y hi'áño peteĩ ha imarã'ỹva.
Peteĩ toñekuave'ẽ pyhareve ha ambue ka'aru pytũ,
mokõivéva, mokõi kílo trígo ku'i iporãvéva reheve, oñembojehe'áva peteĩ lítro ñandyry olívo reheve.
Kóva hína pe mba'e kuave'ẽ ára ko'ẽ rehegua ojehapypaitéva ha hyakuã asýva Ñandejárape, oñepyrũva'ekue kuave'ẽ yvyty Sinaípe.
Oñekuave'ẽvo kaguy, tojehekuavo Tekohápe peteĩ lítro kaguy peteĩ-teĩ umi ovecha ra'ýre, Ñandejárape guarã.
Upe ambue ovecha ka'aru peguáreve toñekuave'ẽ trígo ku'i ha kaguy, upe ovecha pyhareve kuave'ẽháicha. Kóva hína mba'e kuave'ẽ ojehapýva, hyakuã asýva Ñandejárape.”
Pytu'uha árape toñekuave'ẽ mokõi ovecha hi'áño peteĩva ha imarã'ỹva, irundy kílo trígo ku'i iporãvéva ñandyry rehe oñembojehe'áva, hesegua kaguy ñekuave'ẽ reheve.
Kóva hína mymbahapy ñekuave'ẽ pytu'uha ára pegua, oñembojoapyva'erã upe mymbahapy ára ko'ẽ rehe guápe, hesegua kaguy ñekuave'ẽ reheve.
Mes ñepyrũme toñekuave'ẽ Ñandejárape mymbahapy ramo ko'ã mymba, ha ta imarã'ỹva meme: mokõi tóro ra'y, peteĩ ovecha mácho ha 7 ovecha ra'y hi'áño peteĩva.
Avei trígo ku'i oñembojehe'áva ñandyry reheve: 6 kílo trígo ku'i peteĩ-teĩ tóro ra'ýre, irundy kílo ovecha mácho rehe
ha mokõi kílo peteĩ-teĩ ovecha ra'ýre. Umíva tojehapy, tahyakuã asy Ñandejárape.
Pe kaguy toñekuave'ẽ péicha: mokõi lítro peteĩ-teĩ tóro ra'ýre, peteĩ lítro imédio ovecha máchore, ha peteĩ lítro peteĩ-teĩ ovecha ra'ýre. Kóva hína tembiapoukapy ikuave'ẽmby rehegua mes pegua, pe áño pukukue.
Ha toñekuave'ẽ avei Ñandejárape mymbajuka ramo ojeheja rei haguã angaipa, peteĩ kavara mácho ha kaguy hesegua.
Ára 14 ramo upe mes peteĩháme, toñembyarete Páskua Ñandejárape.
Ára 15hápe toñembyarete, ha 7 ára pukukue toje'u mbuja oñembovu'ỹva.
Umi 7 áragui, pe peteĩháme toiko ñembyaty marangatu. Upe árape, ani avave ojapo mba'eveichagua tembiapo.
Toñekuave'ẽ mymbahapy ramo Ñandejárape ko'ã mymba imarã'ỹva: mokõi tóro ra'y, peteĩ ovecha mácho ha 7 ovecha ra'y hi'áño peteĩva.
Toñekuave'ẽ hesegua trígo ku'i iporãvéva ojehe'áva ñandyry reheve, 6 kílo peteĩ-teĩ tóro ra'ýre, irundy kílo pe ovecha mácho rehe,
ha mokõi kílo peteĩ-teĩ ovecha ra'ýre.
Toñekuave'ẽ avei mymba juka ramo ojeheja rei haguã angaipa peteĩ kavara mácho.
Kóva toñembojoapy umi ikuave'ẽmbýpe ojejapóva pyhareve.
Umi 7 ára pukukue tojejapo ára ko'ẽ rehe ikuave'ẽmby peichagua ta hyakuã asy Ñandejárape. Ko'ã ikuave'ẽmby toñembojoapy pe mymbahapy ha kaguy ñekuave'ẽme ojejapóva.
Toiko ñembyaty marangatu pe ára 7hápe ha ani avave omba'apo.
Oñepyrũvo pe 7 Semána arete, ára peteĩháme, ojererúvo Ñandejárape mba'e kuave'ẽmby ramo kóga tenondere ñemono'õ, toiko ñembyaty marangatu ha ani avave ojapo mba'eveichagua tembiapo.
Toñekuave'ẽ mymbahapy ramo, ta hyakuã asy Ñandejárape ko'ã mymba imarã'ỹva: mokõi tóro ra'y, peteĩ ovecha mácho ha 7 ovecha ra'y hi'áño peteĩva.
Toñekuave'ẽ avei hesegua trígo ku'i iporãvéva oñembojehe'áva ñandyry reheve: 6 kílo peteĩ-teĩ tóro ra'ýre, irundy kílo ovecha máchore,
ha mokõi kílo peteĩ-teĩ ovecha ra'ýre.
Toñekuave'ẽ avei peteĩ kavara mácho ojeheja rei haguã angaipa.
Toñekuave'ẽ kóva pe kaguy hesegua reheve, oñembojoapývo pe mymbahapy ha pe trígo ñekuave'ẽme ojejapóva ára ko'ẽre.
Moab ñúme, Jordán rembe'ýpe, Jericó rovái, Ñandejára he'i Moiséspe:
“Ere Israel guápe, pe yvy chupekuéra oñeme'ẽvagui tome'ẽ levítakuérape táva ha'ekuéra oiko haguãme ha ñu hymbakuéra oguereko haguãme umi táva jerekuévo.
Umi táva hína levíta mba'erã ha ha'ekuéra oikóta upépe, umi ñu katu ijovecha ha hymbakuérape guarã.
Pe ñu tojepyso pe táva korapy jerére opa gotyo 450 métro,
ikatu haguã pe yvy ipuku 900 métro peteĩ-teĩ ijyképe: yvate gotyo, yvy gotyo, kuarahy resẽ ha kuarahy reike gotyo. Pe táva topyta mbytépe ha pe ñu ijerére.
Peme'ẽ levítakuérape 6 táva kañyha ikatu haguãme okañy umi oporojukáva ojapose'ỹre. Upéva ári peme'ẽ chupekuéra imba'erã 42 táva pe ñu hesegua reheve.
Péicha pe táva retakue, ñu reheve ijerekuévo, levíta mba'éva tohupyty 48.
Israel ñemoñare ome'ẽvo oguerekóvagui távakuéra levíta mba'erã, umi hetave oĩva tome'ẽ hetave ha umi imbovyvéva tome'ẽ mbovyve. Péicharõ, opavave ome'ẽ jojáta.”
Ñandejára he'i Moiséspe,
he'i haguã Israel guápe: Pehasa rire Jordán mboypýri ha peike yvy Canaánpe,
tekotevẽ peiporavo távakuéra kañyha ikatu haguãme okañy umi oporojukáva ojapose'ỹre.
Upépe oikóta okyhyje'ỹre upe ojejukava'ekue pehẽnguekuéragui. Oja ramo peteĩ kuimba'e rehe oporojuka hague, ndaikatumo'ãi ojejuka noñembohovakéi ramo.
Peiporavo 6 táva kañy haguãme:
mbohapy Jordángui kuarahy resẽ gotyo ha mbohapy Canaánpe.
Umívape ikatúta okañy Israel ñemoñare ha mombyrygua avei oikóva ijapytépekuéra sapy'arãnte. Oimeraẽ oporojukáva ojapose'ỹre, ikatu okañy peteĩ umívape.
Oĩ ramo oporonupãva fiérrope ha pe oñenupãva omano upevakuégui, pe inupãhare hína ijukahare, ha toje'e ojejuka haguã.
Oĩ ramo oporonupãva itápe ikatúva rehegua oporojuka, ha pe oñenupãva omano upevakuégui, inupãhare hína ijukahare, ha toje'e ojejuka haguã.
Oĩ ramo oporonupãva yvyrápe ikatúva rehegua oporojuka, ha pe oñenupãva omano upevakuégui, inupãhare hína ijukahare ha toje'e ojejuka haguã.
Pe ojejukava'ekue génte ári ho'a oheka ha ojukávo ijukaharépe. Ojuhu vove, ojukava'erã chupe.
Oĩ ramo nda ija'éiva hapicháre ha omyaña vai térã ojapi chupe oimeraẽ mba'épe,
térã ipópe oinupã heta ha upevakuégui hapicha omano, upéva hína ijukahare ha toje'e ojejuka haguã. Pe omanova'ekue pehẽngue ári ho'a ojukávo ijukaharépe. Ojuhu vove, ojukava'erã chupe.
Oĩ ramo ojukáva hapichápe ojapose'ỹre, ndaha'éi ipochýgui hendive térã omyañágui térã ojapígui chupe oimeraẽ mba'épe,
térã oma'ẽ'ỹre pe ojapóva rehe opoi peteĩ ita ha ojuka peteĩ hapichápe ojapose'ỹre hese mba'eve ivaíva, ku ndaha'éiva ija'e'ỹha.
Ojehu ramo mba'e ko'ãichagua, Israel ñemoñare tosẽ hesehápe ha ani omoĩ pe omanova'ekue pehẽngue ykére ojukaséva pe mba'e apoharépe. Kóicha tojapo hikuái:
Pe Israel ñemoñare tomo'ã chupe umi omanóva pehẽnguekuéragui ha togueraha jey chupe táva kañyháme, ha'e osẽ haguégui. Topyta upépe omano meve pe pa'i oĩva upérõ pa'i guasúrõ.
Pe mba'e apohare osẽ ramo pe táva kañyhágui,
ha pe omanova'ekue pehẽnguekuéra ojuhu ha ojuka ramo chupe, ndojái mba'eve hesekuéra.
Pe mba'e apohare opytava'erã pe táva kañyháme pa'i guasu omano meve ha upe rire ae ikatu oho jey hógape.
Kóva hína tembiapoukapy peẽme ha pene ñemoñarépe guarã, mamo peikohápe.
Oja ramo peteĩ kuimba'e rehe oporojuka hague, upéva tojejuka oĩ ramo mokõi térã hetave, mba'e rechahare mante. Peteĩnte ramo, ndohupytýi gueteri oje'e haguã hese oporojuka hague.
Peteĩ oporojukava'ekue ojejukava'erã ha ndaikatúi ojehepy me'ẽ ojejogua haguã hekove.
Peteĩ kuimba'e okañy ramo táva kañyháme, ani peheja ohepyme'ẽ oho jey haguã hógape omano mboyve pa'i guasu.
Pejapo ramo péicha pemongy'áta pe tetã peikohápe. Pe oporojukáva omongy'a pe tetã, ha ha'e ojejuka ramo mante ikatúta oñemopotĩ pe tetã ojejuka haguépe peteĩ kuimba'e.
Aníke pemongy'a pe tetã peẽ peikohápe, cháke che hína pende Jára ha aiko Israel ñemoñare apytépe.
Oimérõ Cristo ome'ẽ ra'e peẽme ipokatu peporomokyre'ỹ haguã, pe mborayhu pene atõi ramo peporombovy'a jey haguã, opavave pehupyty ramo peteĩ Espíritunte, peporoporiahurereko kuaárõ,
pe che myenyhẽna vy'águi peikóvo oñondivepa peteĩ py'ápe, peñembojoajúvo oñondive peteĩ mborayhúnte, peteĩ espíritunte ha peteĩ tembipotánte.
Ani pejapo mba'eve peẽnteségui térã pejejapógui, jejapo'ỹme uvei ha peteĩ-teĩ toguereko hapichápe mba'eguasuvérõ guáicha chugui.
Avave toheka'ỹ pe chupénte ou porãva, pe ou porãva hapichakuérape avei katu.
Peiko kena ojoapytépe Cristo oiko haguéicha,
ha'e niko, Tupãva'ekue, opáichavo nahakate'ỹi Itupã rekóre,
opoiva'ekue uvei pe imba'évagui ha oiko tembiguái ramo. Oikóvo oikoháicha opa yvypóra, ou yvy ári ñandeichagua yvypórarõ.
Oñemomirĩ ijupe voi, iñe'ẽ rendúvo omano meve osãingohápe kurusúre.
Upévare Tupã ohupi chupe yvateve opavavégui, ha ome'ẽ chupe upe téra oĩva opa téra ári,
ikatu haguãicha Jesús réra renondépe, oñesũ opavave oĩva yvágape, yvýpe ha yvy guýpe
ha opavave ohechakuaa haguã Jesucristo Ñandejaraha, Tupã pe Túva oñemomba'e guasu haguã.
Upévare, che pehẽngue pohayhúva, pene ñe'ẽ rendu haguéicha chéve opa ára, ndaha'éi aime ramo guare pende apytépente, ko'ýte kena pene ñe'ẽ rendu ko'ágã che pore'ỹme. Pemba'apo kena pene ñesẽ ivaívagui rehehápe pende py'aite guive.
Tupã voi niko pende poriahurerekógui pene pytyvõ peipota haguã pe iporãva, ha pene pytyvõta pemoguahẽ haguã hu'ãme.
Pejapo kena opa mba'e pengururu'ỹre ha pekaguai'ỹre ojuehe,
ani haguã avave ojuhu he'iva'erã pende rehe, ha peiko haguã Tupã ra'y imarã'ỹva ramo ko'ã tekove aña ha mba'e vai apoha apytépe. Ijapytépekuéra pemimbi peẽ mbyjaitáicha pyhare.
Peñemohatã kena pe marandu oporomoingovévare. Upéicha, oúvo Cristo che py'a roryva'erã pende rehe, aikuaa pype nañani reíri ha namba'apo reíri hague.
Che rekove jepe ojepe'árõ che hegui, oĩmbave haguã pe kuave'ẽmby peropojáiva Tupãme pejerovia rupi, che avy'a ha amboja'óne pe vy'a pene ndive.
Pevy'áke peẽ avei ha peike che vy'ápe.
Ñandejára Jesús oipotárõ amondose pene rendápe Timoteo, avy'a haguã aikuaávo mba'éichapa peiko,
Ha'éicha ipy'a peteĩva che ndive ha añetehápe ojepy'apýva pende rehe ndarekói ambue.
Opavave oheka pe ijupe guarãnteva, ndaha'éi pe ou porãva Jesucrístope.
Peẽ katu peikuaa mba'éichapa omba'apo Timoteo ha che pytyvõ evangelio ñemyerakuãme, che ra'y tee ramo guáicha.
Amondose hína peẽme aikuaa vove mba'épa oikóta che hegui.
Ajerovia jepe Ñandejárare, che avei vokóinte ahataha pene rendápe.
Upéicha avei ajuhu tekotevẽha amondo ñane pehẽngue Epafrodítope, che irũ tembiapópe ha ñorãirõme, peẽ voi pembouva'ekue oñangareko haguã che rehe.
Ha'e pende recha ga'u ha ojepy'apyeterei peẽ peikuaa haguére hasyha.
Hasýko añete kuri ha haimete omano, Tupã katu oiporiahurereko chupe, ha ndaha'éi chupénte, chéve avei, ani haguã ajepy'apyve ko ajepy'apy háguima,
Upévare amondo pya'e pene rendápe, pevy'a haguã pehecha jeývo chupe ha che avei avy'a mive haguã.
Perohory chupe Ñandejára rérape ñane pehẽngue tee ramo, ha umi ha'éicha guávape perohoryva'erã.
Haimete niko omano Cristo rehehápe. Omoĩ hekove ha oĩva'ekue omano haguãicha ojehu haguére chéve ha ojapo che rehe umi mba'e peẽ ikatu'ỹva'ekue pejapo.
Che pehẽnguekuéra, pevy'a kena Ñandejára renondépe. Chéve guarã ndaha'éi mba'eve amoĩ jey ramo kuatiáre pe amoĩmava'ekue, peẽme katu ou porãta.
Peñeñangarekóke umi tekove ahẽ, mba'e vai apoha, ojeapi'óvagui.
Ñande hína umi añetehápe ñande rete ñamboykéva Tupãme guarã, ñamomba'e guasúva chupe ñane sãmbyhývo Ijespíritu, jarohorýva Cristo Jesúspe, ha ndajajeroviáiva mba'e oka guio guávare.
Che ikatuva'erã mo'ã avei ajerovia umíva umi mba'ére. Avave ndoguerekomo'ãi chéicha mba'érepa ojeroviáta umívare.
Ajeapi'ova'ekue 8 ára aju ypy haguépe yvy ári, Israelguáva che, Benjamínkuérava, hebréo teete ha hebréo ra'y, Israel guáva. Tembiapoukapy kuaápe katu fariséova'ekue che.
Ha che rakate'ỹetereígui ko aroviávare, apu'ãva'ekue Iglésia guávare, ha tembiapoukapy apo rehe ñañe'ẽtarõ, ndaipóriva'ekue oje'eva'erã che rehe.
Opáichavo, opa ko'ã mba'e amomba'eteva'ekue, ko'ágã ndajapói mba'evérõ Cristo rehehápe.
Opa mba'e ikatuva'erã mo'ãva areko ndajapói mba'evérõ, ambojojátarõ che Jára Cristo Jesús rehe. Cristo rayhupápe ahejava'ekue opa mba'e, ha areko umíva yty ramo, arekóma guive chupe che mba'erã,
ha ajoaju hendive ndaha'éi tekojoja ahupytyva'ekue tembiapoukapy apo rupi, Crístore ajerovia rupínte, Tupã ohupytyka chéve pe teko joja, ha'e ome'ẽva umi Crístope oguerohorývape.
Aikuaase Crístope ha añanduse che pype upe pokatu osẽva ijeikove jeýgui, ha aikese umi jehasa asy ha'e ogueropu'akava'ekuépe. Ajogua ramo chupe iñemanóme,
aha'arõ aikove jeýne haguã omanóva apytégui.
Nda'eséi ahupytymaha ko'ã mba'e ha aikomaha hekoitépe. Aha hína tenonde gotyo jahecha ndahupytýipa. Cristo Jesús raẽ niko che rupytyva'ekue.
Che pehẽnguekuéra, nda'éi ahupytýma hague. Pe ajapóva katu, añembyesarái upe tapykuépe opytávagui ha añeha'ã ahupyty pe che renondépe oĩva,
aguahẽ haguã hu'ãme ha ahupyty pe yvága, Tupã ñane renoiha jahupytýva Cristo Jesús rupi.
Ñande ñane tyarõmava ñande jeroviápe, péicha ñañanduva'erã. Ha oimérõ napeñanduiha péicha, Tupã ohechaukáne peẽme.
Opáichavo, upe jahupytýmava'ekue ojerureháicha jaikova'erã.
Che pehẽnguekuéra, peiko kena che aikoháicha ha pema'ẽ avei umi oikóvare ore rohechauka haguéicha peẽme.
Ha'e haguéicha peẽme heta jey, ha ko'ágã ha'e che resay che rováre, heta oĩ oikóva ija'e'ỹrõ guáicha Cristo kurusúre,
ha umíva ipahápe oñehundíta. Itupãnguéra hembipotánte, ha ojererovu umi mba'e oguerotĩva'erã mo'ãre. Umi mba'e yvy ariguánte oheka.
Ñande katu yvága ñane tetã, ha ñaha'arõ upégui outaha ñande pe'ávo ivaívagui Ñandejára Jesucristo,
omoambue haguã ñande rete poriahu ojapóvo chugui tete omimbipáva hete teéicha. Ha ojapóta, ipokatúgui omoĩ haguã ipo guýpe opa mba'e.
Upévare, che pehẽnguekuéra pohayhu etéva ha pohechasetéva, peẽ che mbovy'aha ha jopóivachava che rekovépe guarã, pepyta hatãkena Ñandejára ndive.
Ajerure Evódiape ha Síntiquepe avei, toiko porã oñondive Ñandejára rérape.
Ha ndéve avei, che irũ tee, ajerure reipytyvõ haguã ko'ã ñane pehẽnguépe, ha'ekuéra niko che pytyvõ mbareteva'ekue evangelio ñemyerakuãme, Clemente ha umi ambuekuéra che ykére omba'apova'ekue ndive. Hérakuéra ojehaíma yvága pegua kuatiápe.
Pevy'a opa ára Ñandejára rérape. Ha'e jey peẽme: Pevy'a!
Opavave toikuaa pene mba'e porãha. Ñandejára hi'aguĩma.
Ani pejepy'apy mba'evére, pemoĩ uvei opa mba'e Ñandejára pópe pene ñembo'épe; pejerure ha peme'ẽ avei chupe pende aguije.
Ha Tupã ome'ẽne peẽme ipy'a guapy, tuichavéva opa ikatuva'erãgui yvypóra oha'arõ. Ha pe py'a guapy oñangarekóne pende py'a ha pene ñe'ãre, Cristo Jesús rupi.
Ipaharã, che pehẽnguekuéra, pejepy'a mongeta umi mba'e iporãvare, umi mba'e ojeapova'erã mba'érõ rehe, opa hekópe guávare, opa ipotĩvare, opa oporombovy'ávare, opa herakuã porãvare. Pejepy'a mongeta opaichagua teko marangatúre, opa ojererohoryva'erãre.
Akóinte pejapo pehóvo upe che pombo'eva'ekue ha ahejava'ekue peẽme pejapo haguã, umi mba'e pehendu ha pehechava'ekue ajapoha. Pejapo upéicha, ha Tupã oporombopy'a guapýva oĩva'erã pene ndive.
Avy'aite Ñandejára rérape pene mandu'a jey haguére che rehe. Nda'eséiko pende resarái hague che hegui, ndaijáinteva'ekue peẽme che pytyvõvo.
Ndaha'éiko aikotevẽgui ha'éva peẽme, ahasakuaáva voínte pe arekomíva reheve.
Che mboriahukuaa ha che mba'éreta reko kuaa. Aime opaicharã: che ryguãtã térã che ñembyahýi haguã, arekopa haguã térã areko'ỹete haguã.
Ndaipóri chéve guarã ikatu'ỹva, Cristo che mombaretéva rupi.
Upéicharõ jepe, pejapo porã che pytyvõ haguére che remikotevẽme.
Peẽ Filiposgua peikuaa avei, añepyrũrõ guare amyerakuã evangelio, ahávo Macedóniagui, pende Iglésia ñoite ogueraukava'ekue chéve pene mba'e me'ẽ.
Tesalónicape aiko aja, heta jey perahaukava'ekue chéve che remikotevẽrã.
Ndaha'éiko che mandu'áva hína mba'e me'ẽrente, aipota uvei hekovia peẽme umi peme'ẽva'ekue.
Ha ko'ágã arekopáma, ha hetave aikotevẽvagui. Perukava'ekue chéve Epafrodito rupi reheve arekopáma ha naikotevẽ véima mba'eve. Pene mba'e me'ẽ ha'e insiénso kuave'ẽicha Ñandejára oguerohorýva.
Aipórõ Tupã che Jára ome'ẽne peẽme opa peikotevẽva imba'eta yvága peguágui Cristo Jesús rupi.
Tojererohory opa ára Tupã ñande Ru. Amén!
Pemoguahẽ che maitei opa umi Jesucristo rupi, Tupã mba'évape hína. Umi ñane pehẽnguekuéra che ndive oĩva omoguahẽ peẽme imaitei.
Avei omoguahẽ peẽme imaitei opa Tupã mba'éva, ha tenondete umi Roma ruvicha guasu róga peguáva.
Ñandejára Jesucristo tohekuavo pende ári hemime'ẽ.
Che, Pablo, che akãsãva hína Cristo Jesús rehehápe, ha ñane pehẽngue Timoteo, romomaitei Filemónpe, rohayhuetéva ore rembiapo irũ,
ha Jesucristo iglésiape ijatýva hógape. Upéicha avei, ñane reindy Apia ha ñane pehẽngue Arquípope, ñane irũva avei ñane rembiapópe.
Tupã ñande Ru ha Ñandejára Jesucristo tohekuavo ipytyvõ ha ipy'a guapy pende ári.
Katuete che ame'ẽva che aguije Tupãme che mandu'ávo nde rehe che ñembo'épe,
oñemombe'u rupi chéve mborayhu rerekóva ha mba'éichapa rejerovia Ñandejára Jesús rehe ha opa umi Tupã mba'évare.
Ha ajerure Tupãme, ne rembiapo voi oikuaauka haguã ndéve opa mba'e porã ikatúva jajapo Crístope jahayhúgui.
Che mbovy'a ha che mokyre'ỹ ne mborayhu. Nde niko che pehẽngue, remyenyhẽva py'a pytu'úgui opa Tupã mba'évape.
Upévare, ikatu ramo jepe Cristo apóstol ramo ha'e ndéve rejapo haguã,
iporãve chéve ajerure ndéve, mborayhu rérape. Che, Pablo, che tujámava, ha ko'ágã aiméva hína yvyrakuápe Cristo rehehápe,
ajerure ndéve rejapomiva'erã che ra'y Onésimo rehe, añeñandúgui itúva ramo, ñande jeroviápe, ko yvyrakuápe.
Ymave, Onésimo ndéve guarã ndaha'éiva'ekue peteĩ tembiguái mba'everã iporã guasúva. Ha ágã katu iporã ñandéve guarã, chéve guarã ha ndéve guarã avei.
Amondo jey ndéve, ha'e niko che ra'y ahayhúva.
Che niko aipotava'erã mo'ã opyta ko'ápe che ndive, che pytyvõ haguã nde rangue, aime aja yvyrakuápe, Cristo marandu rehehápe.
Ha niko ndajaposéi mba'eve nde remoneĩ mboyve, ikatu haguã che pytyvõ, ndaha'éi che pytyvõva'erãgui, che pytyvõséguinte.
Ikatu niko oime Onésimo ojei nde hegui ra'e sapy'ami, rereko haguã chupe upe rire opa ára guarã,
ndaha'e véima tembiguáicha, iporãvéva tembiguáiguima katu, peteĩ ne pehẽngue rehayhúvaicha. Che ahayhueterei chupe. Ha nde, rehayhuveva'erã katu chupe, ha ndaha'éi yvypóraicha añónte. Ne pehẽngue Ñandejára reheguáva ramo katu avei.
Aipórõ, che rereko ramo ne pehẽnguérõ Cristo reroviaha reheguáva ramo, emoguahẽ chupe, che moguahẽva ramo guáicha chéve voi.
Oime rire ojapo vai nde rehe térã oguereko ohepyme'ẽva'erã ndéve, che amyengoviáta ndéve.
Che, Pablo, che po rupi amoĩ ko kuatiáre: che ahepyme'ẽta. Nda'éiko ndéve hína nde voi rerekoha rehepyme'ẽva'erãha chéve nde jehe.
Upéicha, che pehẽngue, ajerure ndéve rejapomi haguã ko ajeruréva, Ñandejára rérape. Emombytu'umi che py'a, Cristo rayhupápe.
Arahauka ndéve ko kuatia, aikuaa porãgui ne ñe'ẽ rendutaha, ha aikuaa rejapovetaha katu ko ajerurévagui.
Ha upéi ave, embosako'i che rendaguã. Aha'arõite Tupã ohendúvo pene ñembo'e ohejataha chéve aha pohechávo.
Che maitei Epáfraspe, pe Jesucristo rayhupápe che moirũva'ekue yvyrakuápe.
Ha avei, Marcos, Aristarco, Demas ha Lúcaspe, che pytyvõva'ekuémi che rembiapópe.
Ñandejára Jesucristo tohekuavo pende ári ipytyvõ.
David ra'y Salomón, Israel ruvicha guasu, imbo'epyrã ohejava'ekue,
jahupyty haguã arandu ha jeheko mbo'e, ha jaikuaa haguã ñe'ẽ ipypukúva,
ha jajeheko mbo'e hekópe, jaiko haguã teko jojápe, teko hekopegua ha teko marangatúpe,
umi mba'eve oikuaa'ỹva iñarandu haguã, ha mitã rusu, imba'e kuaa ha oñamindu'u kuaa haguã.
Iñarandúva ohendúrõ oikuaavéta, ha iñakã porãva ikatupyryvéta.
Ikatúta jaikuaa iñarandúva ñe'ẽ, mba'épa he'ise umi ñe'ẽnga ha umi ñe'ẽ hasýva.
Arandu ñepyrũha Ñandejára ñemomba'e, ivýrova katu, ojapo'i arandu ha jeheko mbo'e.
Ehendúke che ra'y nde ru ñe'ẽ, ha aníke rejahéi nde sy ne mbo'évare.
Upéicharõ ko'ãva yvoty apesãta ne akãre, ha mbo'y jegua nde ajúri.
Che ra'y, ani reheja ne mbotavy umi iñangaipáva, ani rehendu chupekuéra.
He'i ramo ndéve: “Eju ore ndive, ñamoñuhã imarangatúvape,
jahape ra'arõ ha jajuka.
Péicharõ heta mba'e jahupytýta, ha imba'e kuerakuégui ñamyenyhẽ ta ñande róga.
Ha nde rehupytýne ore rohupytyháicha avei.” Péicha he'i ramo ndéve,
ani reho hendivekuéra hapekuéragui ejei.
Mba'e vai apópe ha'ekuéra ipya'e, ha mbyky oporojuka haguã.
Rei oñemoĩ ñuhã guyrakuéra ohechárõ.
Iñangaipáva katu omondérõ ñuhã, ha'ekuéra jeýnte ho'a ipype.
Péicha opa umi imba'e potáva, imba'e pota voi ojuka chupe.
Arandu osapukái pe okáre opa rupi ohenduka iñe'ẽ.
Opa aty guasu oĩháme ha'e oñe'ẽ, táva guasu rokẽme kóicha oñehenduka:
“Araka'e peve piko peẽ pene mitã rekóva peikóta mitã tavýicha? Peẽ pejejapóva pevy'áta pende jejapóre? Ha peẽ itavýva pejahéita arandúre?
Pehendúna ko'ã ha'éva. Añe'ẽ niko peẽme che py'aite guive.
Pohenóiva'ekue ha na peche renduséi. Ambohasa peẽme che po ha ndapeikuaaséi mba'eve.
Poheko mbo'e ramo napehenduséiva'ekue, añemoñe'ẽ ramo peẽme mba'eve ndapeikuaaséi.
Upévare, ho'a vaírõ peẽme apukáta pende rehe, ha pekyhyje jave añembohorýne pende rehe.
Ágãnte yvytu ratãicha kyhyje ho'áne pende ári, opa rupi ho'a vaipáne peẽme, ha pende jopýne jepy'apy ha angata.
Upe vove, che renóine ha añemokirirĩne pende hegui, che rekáne ha ndachejuhúi chéne.
Nda pe hayhúi haguére arandu, ha napemomba'éi Ñandejárape,
pemboyke haguére che ñe'ẽ, ha opa ha'évare pejahéi,
upévare, pende reko vaikue ho'áne pende ári, pene mbojeguaru peve.
Ijejavykue voi ohundi itavývape, ha ivýrovape heko reikue.
Umi che rendúva katu oikovéta py'a guapýpe, okyhyje'ỹre mba'evégui.”
Che ra'y,ehendúke che ñe'ẽ,ha eñongatu ne akãmeopa ha'éva.
Ejapysaka porã arandúre ha eñeha'ã eiko kuaa.
Reipota ramo arandu, opa mba'e reikuaase,
ha reñeha'ã hese viru rehe ramo guáicha, yvyguýicha reheka,
Rehecha kuaáne upépe mba'épa he'ise hína pe Tupã ñemomba'e, ha reikuaáne chupe.
Ñandejára pe arandu ome'ẽva, ha chuguínte osẽva mba'e kuaa ha akã porã.
Ha'e oipytyvõ heko jojávape, ha omo'ã hekópe oikóvape.
Heko jojáva rapére ha'e oñangareko, ha umi hese ojeroviávape oipytyvõ.
Che rendu ramo reikuaáne mba'épa teko joja, ha opa mba'e hekopegua.
Arandu oikéta nde py'apýpe ha mba'e kuaa ne mbopy'a rorýta.
Ne arandu rupi reñangareko kuaáta nde jehe, ne mba'e kuaa ne pytyvõta.
Péicharõ, ndereikomo'ãi tape vaíre, ha ndere'amo'ãi heko añáva pópe.
Umíva tape porã oheja, ha oiko tape karẽre.
Hembiapo vaípe ha'ekuéra ovy'a, ha oguerohory heko aña.
Umíva opia tape porãgui ha jejavyha mantépe oiko.
Arandu nde pe'áta kuña reko vai pógui ñe'ẽ kuaápe nde reityséva,
ohejáva imborayhu ipykue ha hesaráiva iñe'ẽgui Tupãme ome'ẽva'ekue.
Hógape reiko ramo ndaikatumo'ãvéima resẽ. Nde reraháta omanóva ohohápe.
Umi hendápe oguahẽva nosẽ véima, upépentema opyta.
Upévare, eikóke tape porãre, imarangatúva oikoháicha.
Heko jojáva mante oikóne ko yvy ape ári. Ijohéi pyréva mante hendáne ipype.
Iñañáva katu oñehundipáne, ojehapo'óne ko yvýgui.
Che ra'y,ani nde resarái che ñe'ẽgui.Nde py'a ruguápe eñongatundéve ha'éva.
Péicharõ reikove pukúta ha reiko porãta.
Opa ára kena ne marangatu ha nde py'a porã, jeguaka ramo ereko nde jehe, ha eñongatu nde py'a pýpe umi mba'e.
Péicharõ, ne pytyvõne Tupã ha nde rerohorýne opavave.
Ejerovia Ñandejárare nde py'aite guive, ha ani nde jehe añónte.
Eikuaáke ha'e oĩha opa rupi, ha ha'e omyesakãtaha ndéve nde rape.
Ani ere nde jehe ne aranduetereiha. Emomba'e Ñandejárape ha eheja mba'e vai.
Upéva pohã porãta nde retépe guarã, omombaretéta ne kãngue.
Emomba'e Ñandejárape opa mba'e rerekóvape, ha opa remono'õ tenondévape nde kokuégui.
Péicharõ, nde róga henyhẽta koga'águi, ha ne mbayrukuéra kaguy pyahúgui.
Che ra'y, ani rejahéi Ñandejára rehe oñemoñe'ẽ ramo ndéve, térã nde pochy ha'e nde reko mbo'e ramo.
Tupã oja'óva voínte ohayhúvape, ta'ýrare ojapoháicha itúva.
Ovy'ava'erã arandu ojuhúva ha iñakã porãva.
Upéva iporãiteve plátagui ha ohejaiteve órogui.
Iporãve ita jeguágui, ha ndaipóri imbojojaha.
Arandu ombopukúta nde rekove, yvate ne mopu'ã ha ne mombaretéta.
Arandu ombopiro'ýta nde rekove, ha mamo reguataha rupi reiko porãta.
Ne arandúrõ reikovevéta, iñarandúva ovy'áta.
Tupã, arandu rupi, ojapova'ekue ko yvy, ha imba'e kuaápe omohenda pe yvága.
Arandu rupi umi yguasu ojapo, ha araígui omondyky ysapy.
Che ra'y, ne akã guapy kuaa kena, ani nde resarái arandúgui.
Péicharõ reikovéta, ha mbo'y jeguáta nde ajúri.
Reikóta rekyhyje'ỹre ha nereñepysãngái chéne.
Nderekyhyjéi chéne reñenóvo reke haguã, ha reke porãne.
Nereñemondýi chéne oúrõ jepe ndéve iñañáva yvytu ratãicha.
Ñandejára oñangarekóta nde rehe, ha ndohejái chéne re'a ñuhãme.
Oikotevẽva oñembojárõ ne rendápe, ani rejere chugui. Ikatu ramo, eipytyvõ chupe.
Oĩ ramo nde pópe reporopytyvõ haguã ani erétei: “Ko'ẽrõ jahecháta ndéve”.
Ani rejapo ivaíva nde róga ykére guáre, jeroviápe oikóva nde ypýpe.
Ani reñorãirõ rei avave ndive, ojapo'ỹrõ nde rehe ivaíva.
Ani reikose umi mbaretépe oikóvaicha, ani rejehe'a hesekuéra.
Iñañávape Ñandejára ndohayhúi, imarangatúvape omokunu'ũ.
Heko añávare Ñandejára ojahéi, ha heko potĩva róga katu ohovasa.
Oñembotuichávagui mba'eve ndoikuaaséi, imboriahúvape katu oipytyvõ.
Iñarandúvape omoherakuã porãne, itavývape katu omotĩne.
Pehendu che ra'ykuérapende ru remimbo'e,pejapysakapeikuaa haguã ha'éva.
Mba'e iporãva pombo'éta, ani pemboyke che ñe'ẽ.
Che, che mitãva'ekue avei, che sy che rayhu, che mokunu'ũ.
Che ru che mbo'emi kóicha: “Eñongatu che ñe'ẽ nde py'ápe, ha ejapo ha'éva reikove haguã.
Ne arandúke ha eikuaa opa mba'e, ani nde resarái che ñe'ẽgui, ani umíva remboyke.
Ani reheja reítei, ne mo'ãne opa ára. Rehayhu ramo oñangarekóne nde rehe.
Ñane aranduse jepe ñane arandúma voi, eme'ẽ opa erekóva mba'e kuaa rehehápe.
Erohory pe arandu ha yvate nde rupíta, ehayhu ha ne mbotuicháta.
Yvoty apesãme guáicha ombojeguáta ne akã.”
Che rendúke, che ra'y, topyta ne akãme che ñe'ẽ, péicharõ reikove pukúta.
Che rogueraháne arandu rape iporãvévare, romboguatáne tape ikarẽ'ỹvare.
Reguata kuévo ani chéne nde pysyrỹi, ha reñani ramo nereñepysãngái chéne.
Ne rakate'ỹke opa rombo'eva'ekuére. Nderejeíri ramo chugui reikove pukúne.
Iñañáva rapykuéri ani reho, ha ha'ekuéra oikoháicha ani reiko.
Umíva rape rupi ani rehasa ha eguata tenonderãvo.
Ha'ekuéra ndokéi ojapo'ỹrõ ivaíva, ha ndahopehýiri oity'ỹ ramo hapichápe.
Mba'e vai apo ha'ekuéra oguereko tembi'u ramo, ha y ro'ysã porã ramo pe mbaretépe jeiko.
Ipotĩva rape ko'ẽticha hesakã, ha hesakãve ohóvo omimbipa peve.
Iñañáva rape katu pyharéicha iñypytũ, moõpa oñepysãnga jepe ha'ekuéra ndoikuaái.
Ehendu che ra'y ko ndéve ha'éva, ejapysaka che rehe.
Ejepy'a mongeta hese, eñongatu nde py'apýpe.
Ko'ã mba'e reikuaa ramo reikovéta, umíva omohesãi mayma oikovévape.
Eñangareko porãke opa reñandúvare, umívagui niko heñói ñande rekove.
Nde jurúgui eipe'a japu, ha ani ne ñe'ẽ rei.
Ema'ẽ tenonderã gotyo, anítei ne tĩndy avave renondépe.
Emaña porã nde raperãre, ani ikarugua nde hegui.
Ani reñeme'ẽ mba'e vaípe, eñemomombyry chugui.
Che ra'y,ehendu che mba'e kuaa,ejapysaka ko arandúre,
upéicharõ reiko kuaáne, ha nde jurúgui osẽne mba'e porã reikuaáva.
Cháke otyky eíra kuña omendáva jurúgui, ha guavijúicha he'ẽ.
Amo ipahápe katu petỹicha iro, ha kyséicha hãimbe.
Ha'e nde reraháta remano haguãme, hendive reikórõ, remanóta.
Nomomba'éi tape oguataha, oho rei-rei oimehápe.
Upévare, pehendu che ra'ykuéra. Ani pemboyke che ñe'ẽ.
Pejere peichagua kuñágui, anítei peñemoaguĩ hóga rokẽre,
ani haguã avave opyta pene rendaguépe, ha pene mitãreve pepa,
ha oime hyguãtãva pende pytúre, ha pende ry'ái repykue opyta peikuaa'ỹva rógape.
Upe rire pene rasẽne, pende rete ha pende ro'o ikusuguepáma ramo.
Pejéne upérõ: “Che vyroite piko ra'e, ha nacheñe'ẽrendúi avavépe.
Ndajapysakáiva'ekue umi che mbo'esévare, ha mba'eve ndaikuaaséi che mbo'ehárakuéragui.
Haimete añehundi, haimete añemotĩ opavave renondépe.”
Eiko ne rembireko ndive añónte, ha chupe añónte ehayhu.
Mitã okára ndoguerumo'ãi ndéve mba'eve iporãva.
Tokakuaa ne ndive ne mitãnguéra, ha anítei nde rogagua'ỹ oiko ne ndive.
Evy'a ne rembireko ndive pe kuña remenda hague, ne mitãme gueteri:
kuña ijuky ha isarakíva. Ta ne monga'u imborayhúpe ha ta ne myendy ikunu'ũme opa ára.
Che ra'y, mba'érepa nde akã rakúta nde rapicha rembireko rehe? Mba'érepa rehavi'úta kuña ne mba'e'ỹva pyti'a?
Ñandejára oikuaapa yvypóra rekovekue, ha ohechapa moõ rupípa oiko.
Heko añávare ojeréta itukumbo, iñangaipa omoñuhãta chupe,
ndojeheko mbo'éirõ omanóta, ha itavyetereígui oñehundíta.
Che ra'y,ne mandu'áke che ñe'ẽre,ejapóke opa ha'éva.
Rejapórõ che ha'éva reikove aréne. Opa che remimbo'e nde resa'ỹicha ehayhu.
Aníke nde resarái che ñe'ẽnguégui, ha ereko nde py'apýpe opa ára.
Arandúpe ere: “nde niko che reindy”, ha mba'e kuaápe: “nde katu che irũ”.
Umíva nanderejái chéne re'a omendáva pópe, juru he'ẽme nde reityséva.
Che rovetã guive, ama'ẽvo ipa'ũha rupi,
ahecha peteĩ mitã rusu hapichakuéra apytégui hi'aky ha ivyrovéva.
Oho ohasa haguãicha peteĩ kuña róga renonde rupi.
Ka'aru etéma hína, kuarahy oike ha pyhare ho'ávo.
Peichaháguinte, pe kuña osẽ ha ohape joko. Heko vaívaicha oñemonde ha oikuaa porã pe oipotáva.
Kuña otĩ'ỹ, heko rory ha iñakãre oikóva,
osẽva ha oho oimehápe, mamo aty ohechahápe, oikóva oporoheka.
Otĩ'ỹre upe kuña oity ijyva pe mitã rusúre, ohetũ ha he'i chupe:
“Amymbajuka niko joajurã ha oime ógape so'o.
Asẽ kuri roheka rohechaségui ha rojuhu.
Amoĩma che rupápe savana morotĩ asy, ha hi'ári ahoja ojeguáva
pacholi ha opa yvotýpe hyakuãvu reíva.
Jaha ha ojojyva ári oñondive javy'a ko'ẽmba peve.
Ndaipóri hína che ména, oho kuri mombyry.
Iviru heta ohóvo ha ndoujeymo'ãi jasy renyhẽ meve.”
Péicha ombotavy chupe ñe'ẽ kuaápe, omboaguara ha ogueraha.
Ohóma katu pe mitã rusu hapykuéri, vaka so'orã ohoháicha isãre, guasu ho'árõ guáicha ñuhãme.
Ha upépe ojekutu iñoko'ẽme ha ho'a, guyra ho'aháicha ñuhãme, oikuaa'ỹre opataha hekove.
Che ra'y, che rendu aipo ramo. Ejapysaka ndéve ha'évare.
Ani ne akã vai peichagua kuñáre, ani reho hapykuéri.
Hetápema ha'e ohundi, heta imbaretévapema ojuka.
Hógape reho ramo mano rape rupi reguata, ha pya'e reguahẽta umi omanóva ohohápe.
Arandu oporohenói.Mba'e kuaa oñehenduka.
Tape ykeregua yvyty ru'ãme oñemoĩ, umi tape ojuasaha rupi oñemohenda.
Oñemoĩ táva rokẽme tape opahápe, umi ojeike ha oñesẽha rupi oñemoĩ osapukái:
“Ahenói mayma yvypórape, opa yvy ári guápe añe'ẽ.
Pende aky gueteripa? Peñeha'ã peiko kakuaáicha. Pende výro gueteripa? Peñeha'ã peiporu pene akã.
Pehendu! Tuicha mba'e ko ha'étava peẽme, amombe'úta peẽme hekopegua.
Che juru aipe'ávo añeteguánte ha'e, ñe'ẽ rei che mbojeguaru.
Che ñe'ẽ heko peguánte, ndaipóri pype japu ha mba'e ikarẽva.
Ohecha kuaávape guarã hesakã, iñarandúvape guarã oĩmba porã.
Perohory opa ambo'éva viru rangue, ha mba'e kuaa óro porã rangue.”
Arandu niko iporãve ita verágui, mba'eve nombojojái.
Che hína arandu aikóva teko kuaápe, ha jepy'amongetápe che katupyrýva.
Tupãme ñamomba'e ramo jajahéi teko añáre. Ndacha'éi hova atãva ha ojejapóvare, hembiapo vaíva ha ijapúvare.
Che hína ñe'ẽ porã ha katupyry, che ha'e mba'e kuaa ha pu'aka.
Che amopu'ã mburuvicha guasukuéra, ha che rupi umi sãmbyhyhára ojapo heko peguáva.
Che amoĩ tetã ruvichakuéra, ha che rupi, yvy oĩ ipópekuéra.
Che ahayhu che rayhúvape, umi akã rakúpe che rekáva che juhúta.
Che aporomoherakuã porã ha ame'ẽ opaite mba'e, aporomyakã rapu'ã ha ame'ẽ teko joja.
Opa che ame'ẽva iporãve óro porãgui, oiko areve pláta ñemopotĩmbyrégui.
Heko peguávante ajapo, ha che reko joja,
amyakã rapu'ã haguã che rayhúvape, ha hóga amyenyhẽ haguã opa mba'égui.
Ñandejára che apo opa mba'e ñepyrũme, chéve raẽvete che apo.
Mba'eve ojejapo mboyve che aimémava'ekue, iñepyrũhãitépe yvy ojejapo mboyve.
Yguasu ojejapo mboyve che aimémava'ekue, osẽ mboyve yvu yvy ryepýgui.
Yvyty hapo mboyve, yvate opu'ã mboyve yvy, che aimémava'ekue.
Upérõ, ne'ĩra gueteri Tupã ojapo yvy ha ñu, yvy akytãmi jepe ndaipóri.
Yvága omoĩ ramo hendápe, arapy oipyso ramo yguasu ári, che upépe aimémava'ekue.
Ha omosãingórõ yvate arai, ha yvu juru oipe'a ramo yguasu omyenyhẽ haguã,
he'i ramo guare y guasúpe, umi hembe'y ani haguã ohasa, ha omoĩ ramo guare yvy ropyta,
che ijypýpe aimémava'ekue ipytyvõha ramo. Cheva'ekue ivy'a renda, ha henondépe añembojaru mante.
Yvy tuichakue yvypórakuéra ndive aiko avy'a.
Upévare, che ra'ykuéra, che rendu. Ovy'a umi oguatáva che rapére.
Pehendu che remimbo'e, pene arandu haguã, ha ani pemombótei.
Ajépa ovy'áne umi che rendúva, ko'ẽ ko'ẽre oñembo'y ha oha'arõva che rokẽme.
Umi che juhúva oikove ha ojuhu avei Ñandejára pytyvõ.
Umi che rehe ojahéiva ijehekuérante ojapo, ha umi ndachejuhúiva omano katuete.
Arandu ojapo hogarã,siéte hopyta jeguáva.
Karu guasurã ojuka hymba, omohe'ẽ kaguy ha ombosako'i imesa.
Kuñakuéra hembijokuáiva omondo osapukáivo táva ijyvateveha guive:
“Heko kuaa'ỹva tou ápe”. Ha iñakã porã'ỹvape he'i:
“Peju, pe'u che rembi'u, ha kaguy amohe'ẽva'ekue.
Pejeheja tavy rekógui ha peikovéta, peiko joáke teko kuaa rapére”.
Oheko mbo'éva otĩ'ỹvape ojeja'o, ha oñemoñe'ẽva iñañávape, ojeapo'i.
Eñemoñe'ẽ hova atãvape ha ndaija'emo'ãi nde rehe. Eñemoñe'ẽ iñarandúvape ha nde rayhúne.
Iñarandúvape opa eréva omoaranduve chupe, embo'e imba'e porãvape ha oikuaavéta.
Ñandejára ñemomba'épe oñepyrũ arandu, Tupã marangatúpe reikuaárõ he'ise ne aranduha.
Arandu reheve reikove pukúta, ha hetave áño rehasáta.
Ne arandu ramo ou porãta ndéve, nde rova atã ramo ndéve jeýnte ivaíta.
Tavy ojogua kuña ñe'ẽ reípe, oikuaa'ỹva mba'eve ha otĩ'ỹva.
Hóga rovái oguapy, táva ijyvatevehápe,
ha opa ohasáva, tape porãre ohóvape he'i:
“Peiko kuaa'ỹva peju ápe”. Ha iñakã porã'ỹvape katu:
“Y oñemondava'ekue ho'ysã porãve, ha tembi'u ñemiháme oje'úva heve.”
Ha ha'e ndoikuaái hógape omanóvama oikoha, ha imbohupakuéra omanóva retãmema oimeha.
Mitã iñarandúvaombovy'a itúvape,itavýva katuomoñembyasy isýpe.
Imonda pyre naiporãi avavépe guarã, teko joja katu ñande pe'a manógui.
Ñandejára ndohejái heko porãvape iñembyahýi, teko aña taryrýipe katu ohape joko.
Omba'apo'íva imboriahu, ikatupyrýva katu imba'e reta.
Ombyatýva hi'árape iñarandu, kóga oñemono'õ jave okéva itavy.
Umi imba'e porãvape ojehovasa meme, heko añáva katu oñorãirõse mante.
Umi imba'e porãva'ekuére maymáva imandu'a, iñañáva katu tesaráipe opa.
Ipy'a porãva iñe'ẽ rendu, iñe'ẽ reíva katu oñehundi.
Hekópe porã oikóva ndokyhyjéi mba'evégui, umi heko vaíva katu vaípe ojecháne.
Ijapeguy peguáva oporomoingo asy, továpe porã oñe'ẽva katu ome'ẽ py'a guapy.
Heko jojáva ñe'ẽ oporomoingove, heko añáva katu oñorãirõse manté.
Py'aro ogueru ñorãirõ, mborayhu katu ombogue jejavykue.
Iñarandúva jurúpe jajuhu mba'e kuaa, itavýva apére katu jaitýne teju ruguái.
Iñarandúva heta mba'e oikuaa, itavýva oñe'ẽ ramo katu ivaíva ogueroja.
Imba'e retávape omo'ã iviru, imboriahúva katu imboriahúgui oñehundi.
Hekopegua jajapo ramo jaikove, ñane rembiapo vai ramo katu ivaíva jeýnte ñande rehe jaity.
Oñembo'eháicha ojapóva oikovéta, iñe'ẽ rendu'ỹva katu oñehundíta.
Ohechauka'ỹva ipochyha tekove japu hína, oñe'ẽ reíva hapicháre itavy.
Oñe'ẽ heta reíva ojavy katuete, iñarandúva katu okirirĩ kuaa.
Heko jojáva ñe'ẽ órore oñembojoja, teko aña oñandúva katu naiporãi mba'everã.
Heko jojáva ñe'ẽ hetápe ou porã, ha tavýpe oikóva tavýpe jey opa.
Ñandejára rovasa ñane myakã rapu'ã, ha ñande jajapóva mba'eve nombojo'ái.
Umi itavývape hembiapo vai ombovy'a, iñakã porãvape mba'e kuaa.
Heko añávape ojehúne okyhyjeha, heko jojávape katu oñeme'ẽne hembipota.
Heko añáva ndopytái yvytu ratã rapykuerépe, heko potĩvare katu mba'eve ndopokói.
Iñate'ỹva jejokuái, tesa ko'õ ha tãi jehýi, peteĩnte.
Remomba'e ramo Tupãme reikove pukúne, nde reko aña ramo katu reikove mbykýne.
Heko jojáva remira'arõ oguahẽ torýpe, heko añáva katu oha'arõ rei.
Ñandejára oipytyvõ heko porãvape, hembiapo vaívape katu ohundi.
Heko jojáva ndokyhyjéi mba'evégui, iñañáva katu ndoikove chéne yvy ári.
Heko jojáva jurúgui osẽ arandu, ikũ rãimbéva katu ojejuru mbotýne.
Heko jojáva jurúgui osẽ ñe'ẽ porã, iñañáva jurúgui katu ñe'ẽ ky'a.
Oha'ã japúvaguiÑandejárandoikuaaséi mba'eve,umi oha'ã porãva katuho'a porã chupe.
Umi ojejapóvape oguahẽ ñemotĩ, oñemomirĩvape katu omoirũ iñarandu.
Heko porãvape oisãmbyhy teko joja, iñañávape katu ohundi japueta.
Mba'e reta nanemo'ãi chéne ára pahápe, teko joja katu nde pe'áne manógui.
Hembiapo vai'ỹva omopotĩ haperã, ha iñañávape oity heko añangue voi.
Teko joja omoingove heko potĩvape, iñañávape katu oity imba'e pota.
Iñañáva omanóvo omano avei hemira'arõ, ha ijerovia mba'e retáre opa rei.
Heko jojáva osẽ jejopýgui, hendaguépe ho'a iñañáva.
Iñañáva, iñe'ẽme ohundi hapichápe, heko potĩva osẽ jejopýgui imba'e kuaágui.
Heko potĩva ovy'a ramo hendive ovy'a maymáva, ha omanórõ iñañáva katu opurahéi opavave.
Heko jojáva rovasa rupi peteĩ táva oñakã rapu'ã, iñañáva juru katu, ohundi.
Ojapo'íva hapichápe itavy, iñarandúva katu okirirĩ kuaa.
Iñe'ẽ reíva omombe'u oñemombe'u'ỹva'erã, ikarai guasúva katu omboty ijuru.
Tetã oñesãmbyhy vai ramo oñehundi, oĩháme ñemongeta katu opu'ã.
Oikuaa'ỹvare iñe'ẽ ome'ẽvape ho'a vai, ha ojopy'ỹva héra hapicháre oiko porã.
Kuña ijukýva ojererohory, heko ky'ávare katu ojejahéi.
Oporohecha kuaáva mba'e iporã ojapo ijehe, ipy'a hatãva katu oñembyai ha'ete.
Iñañáva rembiapo repykue naiporãi mba'everã, teko joja omyasãiva katu ohupytýne mba'e porã.
Teko joja rapykuéri ohóva oikove, mba'e vai apoha katu omano.
Ipy'a tyaívagui Ñandejára ndoikuaaséi mba'eve, tape porãre oikóvape katu ohecha kuaa.
Iñañávape, katuete ndojeheja rei chéne, heko jojávape katu ndo'a vai chéne.
Kuña porã iñakã guapy'ỹva ojogua kure itĩnguaha órovape.
Heko jojáva rembipota osẽ porãva katuete, heko añáva katu oipotávape osẽ porã ramo maymávape ombopochy.
Ipo jeráva ko'ẽ ko'ẽre ipo'a, ipo jopýva katu mboriahúpe opa.
Imba'e porãva oñakã rapu'ã, ha oporomboy'úva ndaijyuhéiva'erã
Hi'upyrã oñongatupávape ndojehayhúi, oñemu ramo hese katu ojehovasa.
Mba'e porã ohekáva ojererohory, ivaíva rapykuéri oikóvape ho'a vai.
Ojeroviáva imba'e retáre yvyráicha hogue manóne, umi heko jojáva katu hoky porã asyva'erã.
Hógare oñangareko'ỹva opyta mba'eve'ỹre, ha tapicha ivýrova iñarandúva po guýpe.
Teko joja oporomoingove, mbarete katu oporojuka.
Umi heko jojávape oñemyengoviárõ hembiapokue, heko aña ha iñangaipávape piko mba'eichaitéta?
Teko mbo'e ohayhúvaohayhu mba'e kuaa,ojeheko mbo'ese'ỹva katuitavy.
Ñandejára oipytyvõ imba'e porãvape, heko añávape katu ha'e ohundi.
Heko añáva ipyta ryrýi, heko jojáva katu hatã oĩ.
Kuña heko porãva ombovy'a iménape, omotĩva chupe katu tãi rasy.
Heko jojáva rembipota iporãva katuete, hembiapo vaíva akãgui katu japu meme osẽ.
Iñañáva ñe'ẽ oporojuka heko jojáva ñe'ẽ katu jejopýgui oporope'a.
Iñañáva ho'a ramo nopu'ã véima, imba'e porãva katu hatã opyrũ.
Maymáva ñande rerohory ñane akã guapy ramo, ivaíva jahaitypórõ katu ojejahéine ñande rehe.
Iporãve tapicha reko mirĩ hyguãtãva, tekove jejapo iñembyahýivagui.
Heko jojáva oñangareko hymbakuérare, iñañáva katu ndoikuaái aichejáranga.
Ikokuépe omba'apóva hembi'u hetáne, itavýva katu výro reípe oiko.
Mba'e pota rei heko añáva ñuhã, heko jojáva katu oĩ hatã.
Iñañáva ho'a ijuru rupi, heko jojáva katu osẽ jejopýgui.
Opa mba'e ja'éva ñande rupyty jey, ha opa mba'e jajapóva hekovia ñandéve.
Itavývape guarã ojapóvante iporã, iñarandúva katu oporohendu kuaa.
Itavýva ipochy rei, iñakã porãva katu okirirĩ.
Añetegua he'íva oporomboheko jojaha, hekope'ỹ oñe'ẽva katu oporombotavypa.
Oñe'ẽmba reíva oporokutu kyse peguáicha, ha iñarandúva oporomonguera pohãme guáicha.
Añetegua he'íva opa ára oikovéne, oñe'ẽ reíva katu ani chéne.
Iñañáva rembiapópe oĩ japu, ipy'a guapýva ñe'ẽme katu joayhu.
Heko jojávape ndojehúi mba'eve ivaíva heko añávape katu ho'a vaipa.
Ñandejára ndohayhúi ijapúvape, añetegua he'ívape katu oguerohory.
Iñarandúva ndohechaukái iñaranduha, itavývare katu itavyha mante ojekuaa.
Ikatupyrýva oporosãmbyhy, heko reíva katu ojejopy.
Jepy'apy nañanembovy'ái, ñe'ẽ porã katu ñane mokyre'ỹ.
Heko jojáva ohechauka tape hapichápe, heko vaíva katu ombohape avy.
Iñate'ỹva ndohupytýi ho'uva'erã, ikatupyrýva katu ohupyty heta mba'e.
Teko joja rape ñane moingove, teko aña rape katu ñane rundiete.
Mitã iñarandúvaiñe'ẽ rendu itúvape,ojejapóva katunohendúi ñemoñe'ẽ.
Ñe'ẽ porãgui jahupyty mba'e porã, umi heko jerovia'ỹva mbarete ombojepota.
Iñe'ẽ rakate'ỹva hekove ombopuku, oñe'ẽmba reíva katu oñehundi.
Iñate'ỹva imba'e pota ha mba'eve ndohupytýi, ikyre'ỹva katu oñakã rapu'ã.
Heko jojáva ojahéi japúre, iñañáva katu oporomotĩ ha oporomoherakuã vai.
Teko joja omo'ã heko potĩvape, teko aña katu ohundi iñangaipávape.
Oime umi oguereko'ỹva ha oñembotuicháva, ha oime umi oñemomirĩva ha imba'e retáva.
Umi imba'e retáva virúre ojogua hekove, imboriahúva katu ndojepy'apýi mba'evére.
Heko jojáva tataindýicha ohesape, heko añáva katu ogue rei.
Tekove jejapo oheka ñorãirõ, ojeheko mbo'évape omoirũ arandu.
Pya'e pya'épe guaréva opa rei, mbegue mbeguepegua katu oiko are.
Mba'e oñeha'arõ aréva ogueru ñembyasy, mba'e jahupytýva katu ñande py'a ombohory.
Iñe'ẽ renduse'ỹva ombyasýne upe rire, iñe'ẽ rendúvape katu ho'a porãne.
Iñarandúva ñe'ẽngue ombopyahu tekove, ha oporope'a manógui.
Iñakã guapýva ojererohory, oporombotavýva katu oñehundi.
Iñakã oiporúva oikuaa ojapóva, itavýva katu ohechauka itavyha.
Ñe'ẽ rerahaha iñañáva oporomoingo vai, ojejeroviaha katu oporomoingo porã.
Iñe'ẽ renduse'ỹva peguarã mboriahu ha jejahéi, iñe'ẽ rendúvape katu jehecha kuaa.
Tembipota ojehupytýva oporombovy'a, ha tembiapo vaíre itavýva ojepykua.
Ne aranduse ramo eiko iñarandúva ndive, reñehundise ramo ejoaju itavývare.
Iñangaipávape omuña mba'e vai, heko jojávape katu ohupyty mba'e porã.
Heko porãva heta mba'e oheja hóga guápe, iñangaipáva mba'e katu opyta heko jojávape.
Yvy nandi ojeporu'ỹva omongaru kuaa mboriahúpe, heko añáva katu ndohejái avavépe ipype oñemitỹ.
Ta'ýrape oinupã'ỹva chupe ndohayhúi, ohayhúrõ añetehápe oinupã manteva'erã.
Heko jojáva okaru hyguãtã meve, heko añáva katu opyta iñembyahýi.
Kuña iñarandúvahóga omopu'ã,itavýva katuipo rupiete ohundi.
Heko katúva omomba'e Ñandejárape, heko vaíva katu ndoikuaaséi chugui mba'eve.
Itavýva jurúgui osẽ jejapo, iñarandúva ñe'ẽ chupe omo'ã.
Ndaiporihápe guéi ndaipóri kokue, ha peteĩnte jepe oĩrö opu'ã ñemitỹ.
Omba'e mombe'u porãva ndaijapúi, henda'ỹmegua he'íva katu ijapu.
Ojejapóva oheka arandu ha ndojuhúi, iñakã porãvape katu upéva ndahasýi.
Ejeheja tapicha tavýgui, arandu nderejuhumo'ãi hendive.
Ikatupyrýva oiporavo kuaa haperã, ivýrova katu oñembotavy ha'ete.
Itavýva rehe ndoguapýi hembiapo vaikue, heko potĩvape katu Tupã ohecha kuaa.
Ñande py'a oikuaa mba'épa iñembyasy, ha oikuaa'ỹvape nomboja'ói ivy'a.
Heko añáva róga oñehundíne, heko potĩva róga katu opu'ãne.
Oime tape ikarẽ'ỹvaicha, ha ijapýpe katu jajuhu mano.
Japukahápe jepe ikatu ñañembyasy, vy'a katu opa vy'a'ỹme.
Heko vaívape oñemyengoviáne hembiapokue, ha imba'e porãvape ojapova'ekue.
Ivýrova oguerovia opa mba'e ohendúva, iñakã guapýva katu oikuaa mamópa opyrũ.
Iñarandúva okyhyje ivaívagui ha ojei chugui, itavýva katu ojerovia ijehe ha mba'eve ndoikuaaséi.
Ipochy reíva ojapo oime raẽva mba'e, ikarai guasúva katu ojejoko kuaa.
Itavýva tavy jeýnte ohupyty, iñakã guapývape katu mba'e kuaa ombojegua.
Heko vaíva oñesúne imba'e porãva renondépe, ha iñañáva heko jojáva rokẽme.
Imboriahúvare hapichakuéra jepe ndaija'éi, imboriahu'ỹvare ojeréva katu heta hetave.
Hapicháre ojahéiva ojapo ivaíva. Ha ovy'áne umi oiporiahurerekóva mboriahúpe!
Ndojavýi nga'u piko hape umi mba'e vai ojaposéva? Umi mba'e porã ohekávare ojejerovia ha ojehayhu.
Opaichagua tembiapógui ñanohẽ hepykue, ñe'ẽngatu rei katu ogueru tekotevẽ.
Mba'e kuaa ombojegua iñarandúvape, ha itavývare katu tavy mante ojehecha.
Oñe'ẽ porãva hapicháre, oporomoingove, umi ijapúva katu ndaha'éi jeroviaha.
Ñamomba'érõ Ñandejárape ha jajerovia hese, ñane mitãnguéra oñemo'ãne ipepo guýpe.
Ñamomba'érõ Ñandejárape jaikove ha ñande pe'áne mano po guýgui.
Mburuvicha guasu tuicha heta ramo hetãgua, tetãgua mbovy katu tendota mokangyha.
Hasýpe ipochýva ohechauka iñaranduha, ipochy reíva katu itavyha.
Py'a guapy ñande rete omohesãi, mba'e pota rei katu ñande kanguére okaru.
Imboriahúvape ojopýva ndohayhúi Ijapohare, oporoporiahurerekóva katu ombotuicha chupe.
Iñañávape heko aña ohundi, heko jojávape katu omo'ã hembiapokue porã.
Imba'e porãva akãme ojaitypo arandu, itavýva apytépe katu upéva ndojejuhúi.
Teko joja omyakã rapu'ã tetã, angaipa katu omomboriahu.
Hembiguái katupyrývandi mburuvicha imba'e porã, oja'yveréva hendive katu oñandu ipochykue.
Mbegue katu porãñañe'ẽrõ ñande rapichápeipochy jera,ñañe'ẽ pohýirõñambo pochyve.
Iñarandúva jurúgui osyry mba'e kuaa, itavýva jurúgui katu ochororo ñe'ẽ rei.
Ñandejára omaña opa rupi, ha ohecha iñañávape ha imba'e porãvape
Ijuru potĩva oporomoingove ijuru ky'áva katu oporojopi rasy.
Itavýva naiñe'ẽ rendúi itúvape, ojapóva pe chupe oje'éva, iñakã porã.
Heko jojáva rogapýpe oĩ heta mba'e, iñañáva pópe oguahẽva, opa rei.
Iñarandúva omosarambi mba'e kuaa, itavýva katu nahániri.
Ñandejára ndohechaséi iñañáva mba'e kuave'ẽ, heko jojáva ñembo'e ha'e ohendu.
Ñandejára ndaija'éi heko vaívare, heko jojávape ha'e ohayhu.
Tape porã ohejáva oñenupã rasýta, naiñe'ẽ renduséiva omanóta.
Ñandejára ohechapa ñemano ha yvykua, ko'yteve upe ñande py'apýpe jarekóva.
Umi ojejapóva ndoipotái oñemongavaju, ha iñarandúvare ndojehe'ái.
Ipy'a rorýva, hováre ohechauka, ipy'a rasýva katu tĩndyhápe oiko.
Iñarandúva oñeha'ã oikuaave, itavýva katu výro reípe oiko.
Ojejopy vaívape guarã opa ára ivai, ovy'ávape guarã katu arete meme.
Iporãvéko ñane mboriahu ha Tupãme ñamomba'e, heta mba'e jareko rangue ha jaiko kyhyje pópe.
Iporãve ja'u kumanda ñande rayhúva ndive ja'u rangue so'o kyra ñande rayhu'ỹva ndive.
Ipochy reíva oporomoñorãirõ, hasýpe ipochýva oporomoingo porã.
Iñate'ỹvape guarã oimeraẽ tape iñuatĩ, heko jojáva rape katu ipotĩ porã.
Mitã iñakã porãva ombovy'a itúvape, itavýva katu ojahéi isýre.
Itavýva ombovy'a itavývape jeýnte iñakã guapýva katu oiko hekópe.
Ndaiporihápe ñemongeta mba'eve nosẽ porãi, Tape rehechauka heta ramo, oiko tembiapo.
Ñe'ẽ ñame'ẽva hendápe, oporombovy'a, ha oñekotevẽ jave ñame'ẽrõ, ho'a porã.
Iñakã porãva oiko tape oporomoingovévare, ha upéicha ojei ikuararãgui.
Ñandejára oity ojejapóva róga, iména manóva yvy katu ndohejái oñemonda.
Ñandejára ndaija'éi hembiapo vaisévagui, ñe'ẽ ipotĩva katu ha'e ohenduse.
Imba'e potáva ohundi hóga, oñembopopegua'ỹva katu oikovéta.
Heko jojáva ojepy'a mongeta raẽ oporombohovái haguã, heko añáva jurúgui katu ochororo mba'e vai.
Ñandejára mombyry oĩ heko añávagui, heko jojáva ñembo'e katu ha'e ohendu.
Tesa horýva ñane mbovy'a, ha marandu porã ñane mokyre'ỹ.
Ohendúva ñemoñe'ẽ porã oikóne iñarandúva apytépe.
Omboykéva ñemoñe'ẽ ijehénte ojahéi, iñe'ẽ rendúva katu iñaranduve.
Ñandejárape ñamomba'érõ, jajeheko mbo'e ñane arandu haguã, ñande tuicha haguã ñane michĩ raẽva'erã.
Ñane akãme ñambojereupe jajaposéva,ha amo ipahápe,Ñandejára oipotávante oiko.
Iporã vaicha ñandéve ñande rekove, Ñandejára katu oikuaapa ñane angapy.
Emoĩ Ñandejára pópe ne rembiapo, ha opa rejaposéva osẽ porãmbáne ndéve.
Opa hembiapokuépe Ñandejára omoĩ maerãpa iporãta, iñañávape jepe, omoĩ ára oñehundi haguã.
Umi oñembotuicháva ombojeguaru Ñandejárape, ágãnte oñemyengoviáne chupekuéra.
Ehayhu ha emomba'e Tupãme ha ha'e hesaráita ne rembiapo vaikuégui, Ñandejárape ñamomba'e ramo jajei mba'e vaígui.
Ñandejára oguerohorýrõ ñande rekove, ñande rayhu'ỹva ndive jepe ñane moingo porã.
Mbovymi ñamono'õva teko potĩme, iporãve hetágui ñamono'õva pokarẽme.
Ñane akãme jareko pe jajaposéva, ha Ñandejára upe rupi ñande reraha.
Tupã rérape mburuvicha guasu oñe'ẽ, ha ndojavýi oporombojovake jave.
Pohýi ra'ãha imonda'ỹva Ñandejára mba'e, opaichagua pohýi ra'ãha hembiapokuénte voi.
Mburuvicha guasu ndaija'éi tembiapo vaíre, teko joja omombaretégui iguapyha.
Mburuvicha oguerohory heko jojáva ñe'ẽ, ha'e ohayhu añetegua he'ívape.
Mburuvicha guasu ipochýrõ oĩne omanóva, iñarandúva mante ikatu ojoko chupe.
Mburuvicha guasu ovy'árõ ojeikove, ha pe imba'e porã katu amáicha yvy ijyuhéivape
Arandu jehupyty iporãve órogui, ha mba'e kuaa iporãve plátagui.
Heko potĩva oñemomombyry ivaívagui, hekovére oñangarekóva oikovéta.
Jejapo ñande reraha ñehundípe, ha oñembotuichaséva ho'ava'erã katuete.
Iporãve ñañemomirĩ mboriahu ndive, ñapu'ã rangue poguasu ndive.
Iñe'ẽ rendúvape oho porãta, ha Ñandejárare ojeroviáva ovy'áta.
Iñakã oiporúvare oje'e iñaranduha, ha ñe'ẽ iporãva ojereroviave.
Iñakã guapývape arandu omoingove, itavýva katu tavýpe jeýnte opyta.
Ojepy'a mongeta raẽva oñe'ẽ kuaa, ha upe he'íva ojereroviave.
Torypa pegua ñe'ẽ eíra meme, omohe'ẽ ñande juru ha omohesãi ñande rete.
Oĩ tape ñaimo'ãva naikarẽi, amo hu'ãme katu jajuhu ñemano.
Ñembyahýi ombojepytaso omba'apóvape, py'a nandi omyaña chupe.
Iñañáva oipovã mba'e vai ijurúgui osẽ tata oporombokusuguéva.
Iñañáva omyasãi jeiko vai, ha oñe'ẽ reíva hapicháre oporomoingo vai.
Oñemombaretéva ombotavy hapichápe, ha ogueraha tape vaíre.
Oñembyesa'íva ndéve ojapose ivaíva, ha oñembesu'úva katu ojapóma.
Mba'e imomorambýva akã rague morotĩ, upéva ohechauka ojeiko hague teko jojápe.
Iporãve ipochy kuaa'ỹva ipy'a guasúvagui, ha ipu'akáva ijehe, hetáre ipu'akávagui.
Ñande jaity po'a ha Ñandejára he'ívante oiko.
Iporãve mandi'o nandijeiko porã rehevetembi'u hetágui,ñañorãirõ reheve.
Tembiguái ikatupyrýva omohendaguéne óga jára ra'ýpe ha imba'e rangue reheve opytáne.
Tatápe ojehecha mba'eichaguápa óro ha pláta ha yvypóra py'apy katu Ñandejára oikuaa.
Iñañáva ojapysaka ijuru tie'ỹvare, ha ijapúva ohendu oñe'ẽ reívape.
Mboriahúre oñembohorýva ojahéi Ijapoharére, ndopyta rei chéne ovy'áva hapichápe ojehu haguére ivaíva.
Teminenokuéra taita guasu mbovy'aha, ha mitãnguéra jeroviaha katu, itúva.
Itavývare ndo'ái ñe'ẽ porã, ha ikarai guasúvare japu.
Oporombopo peguáva oimo'ã ipajeha ha opa mba'énte osẽ porãtaha chupe.
Ombohasa rei kuaáva ojejapóva hese, ojehayhu, ha mba'eve ndoheja reiséivagui hapichakuéra oñemomombyry.
Iporãve peteĩ jeja'o iñarandúvape, 100 teju ruguáigui itavývape.
Ipy'a tarováva oñorãirõsénte voi, ha oñemondóta chupe peteĩ iñarõva.
Iporãve ñañuguãitĩ vaka ñarõ ndive, itavýva ndive ñañuguãitĩ rangue.
Omyengoviávape mba'e porã ivaívape, ivaíva ndohejamo'ãi chupe.
Y osẽmba vaicha jeiko vai oñepyrũva, ejeheja ñorãirõgui repa'ã mboyve pype.
Jeheja rei mba'e vai apohápe, ha jejopy heko potĩva ndive, mokõivéva Ñandejára mbopochyha.
Itavýva pópe, viru mba'evete? Ojoguáta nga'u piko arandu pe naiñakã porãiva?
Oporohayhu kuaáva, oporohayhu opáichavo, ñane pehẽngue hína jajejopy vai jave.
Ivýrovante oipopyhy hapichápe, ha héra ome'ẽ hese.
Iñangaipáva oñorãirõsénte voi ha ojererovúva iñehundi.
Heko añáva ndovy'amo'ãi, ha ijapúvape ho'a vaipáta.
Omoñemuñáva itavýva akã rasyrã, ha itúva ndovy'amo'ãi araka'eve.
Py'a rory pohã guasu, ñembyasy katu ñane mokangy.
Iñañáva oñembopopegua ñemiháme, omokarẽ haguã teko joja rape.
Iñakã porãva renonderãme oĩ arandu, itavýva ndoikuaái mamópa ohóta.
Ta'ýra tavy ombopochy itúvape ha isýpe ogueru vy'a'ỹ
Naiporãi ñamopẽ heko porãvare, ha ñambyepoti kuimba'e ijohéi pyrévape.
Iñarandúva iñe'ẽ rakate'ỹ ha iñakã porãva ndaipy'a tarováiri.
Itavýva okirirĩrõ iñarandúvarõ ojeguereko, ha ombotýrõ ijuru, iñakã porãvarõ.
Umi ha'entesévaiñakã rehénte oiko,ha ipochyoĩ ramo oñemoñe'ẽva chupe.
Itavýva ndoikuaaséi voi mba'eve, ohechaukasénte oikuaaha.
Ñaña oĩháme ou ñemotĩ, yvatégui re'árõ, ojepukapáta nde rehe.
Ñane ñe'ẽ niko ku y ipypuku vaicha, ha ysyry hatã osẽhágui arandu.
Naiporãi ñambojerovia hembiapo vaívape, ha upekuévo jaheja vai heko jojávape.
Itavýva juru oporomoingo vai, ha iñe'ẽ ojerure tukumbo.
Itavýva ho'a ijuru rupi, ha iñe'ẽme omoñuhã hekove.
Ñe'ẽ rei niko ku mba'e he'ẽicha, ñande py'a ruguápe oñemohendáva.
Iñate'ỹva tembiapópe ojoaju oporohundívare.
Ñandejára, ñemo'ãha mbarete, heko jojáva ohohápe pytyvõ reka.
Imba'e retáva, ojerovia imba'e retáre oimo'ã tápia yvatéicha omo'ãta chupe.
Ojejapóva oñehundíta, oñemomirĩva katu oñakã rapu'ãta.
Oporombohováiva ohendu mboyve, itavy ha ojepukapa hese.
Hasýva noñeme'ẽirõ okuera, ha mávapa omopu'ãne ipy'a kangývape?
Iñakã porãva ohupyty arandu, iñarandúva oheka mba'e kuaa.
Jopóipe jajapo ñande raperã, poguasukuéra rendápe ñaguahẽ haguã.
Oñe'ẽ raẽvante he'i vaicha añetegua, ou peve he'íva ijapuha.
Tupã rupi opa ñorãirõ, ha omoingo porã umi oñondive oiko vaívape.
Nde ryke'ýpe embopochy ha okẽicha oñembotýta nde hegui, jaiko vai haguére oñondive ñane mboty jatytáicha.
Opa mba'e ja'évagui ñamyenyhẽ ñande py'a, ha jahupyty jey ñande jurúgui osẽva'ekue.
Ñane ñe'ẽre oĩ jaikove térã ñamano, opa mba'e ja'éva oñemyengoviáta ñandéve.
Hembirekorã ojuhúva ojuhu vy'a, Ñandejára imba'e porãgui hendive.
Imboriahúva ojerurévo, oñe'ẽ asy, imba'e retáva oñe'ẽrõ katu, ijuru guasu.
Oime oñoirũva ha ojogueraha vaíva, ha oime ñande rayhuvéva ñane pehẽngue teégui.
Iporãve ñane mboriahuha ñande reko potĩ,ñande tavyha ñande japúgui.
Naiporãi katupyry arandu'ỹre, oiko pya'eséva oñepysãnga.
Ñande reko tavykue ñande reraha vai, upéi ñande pochyse Ñandejára ndive.
Imba'e retávape heta ohayhu. Imboriahúvagui katu ojere maymáva.
Oñe'ẽ reíva hapicháre ndopyta rei chéne, ha ijapúva ndoho mombyrýi chéne.
Heta oñemoĩ porãséva ipojeráva ndive, opavavénte oikose iñirũrõ.
Imboriahúvagui ipehẽngue jepe ojere, ko'yteve oheja chupe iñirũ.
Ejehecha kuaa ha eñemoarandu, ne akã reiporu ramo resẽ porãta.
Oñe'ẽ reíva hapicháre ndopytareimo'ãi, ha ijapúva omanóne.
Itavývare ndo'ái jeiko porã, ha tembiguáire oisãmbyhy poguasúpe.
Iñakã guapýva ipochy jera, ha ombotuicha chupe oheja reírõ oje'éva hese.
Mburuvicha ipochy ramo jaguaretéicha okororõ, imba'e porãngue katu ysapýicha kapi'ipére.
Mitã itavýva itúvape omyakã rasy, kuña ipochy reíva katu óga otyky mante vaicha.
Ñande ru oheja ñandéve hóga ha heta mba'e, Ñandejára katu ome'ẽ ñandéve, kuña iñakã guapýva.
Iñate'ỹva hopehyipa rei, ha ipituáva ohasa ñembyahýi.
Tupã rembiapoukapy ojapóva oikovéta, omboykéva katu omanóta.
Oipytyvõva mboriahúpe Ñandejára rehe ojapo, ha'ete voi omyengoviáta hembiapokue.
Imitãme eheko mbo'e nde ra'ýpe, ha ani pochýpe reinupã vai.
Ipochy reíva pochykue hesénte opẽta, rejokose ramo katu ipochyeteve.
Ehendu oje'éva ndéve ha ejapo, péicharõ ne arandúta.
Ñane akãme jareko jajaposéva, ha amo ipahápe, Ñandejára oipotávante oiko.
Hi'ã niko ñande rapicháre jajerovia, iporãve ñane mboriahu ha ani ñande apeguy pegua.
Ñamomba'érõ Ñandejárape jaikovéta, pyhare jakéta jakyhyje'ỹre.
Iñate'ỹva ipojái so'o akytãre, ha ndaikatúi ijurúpe omoguahẽ.
Einupã oñembotuichávape péicharõ mitã aky iñakã guapýta, emongavaju iñarandúvape ha oikuaavéta.
Itúva rehe oñemoĩva ha isýpe omosẽva, oporomotĩ ha oporoheja vai.
Che ra'y, reñehundíta naneñe'ẽrendúi ramo ndereikuaáigui mba'eve.
Hapicháre oñe'ẽ reíva oñembohory teko jojáre, iñañáva ivaívante voi ohechase.
Iñe'ẽ guasúva apére opẽta yvyra ha itavývare katu ho'áta tukumbo.
Kaguy oporomyakã tavyha káña oporombopochy,ika'úva naiñarandúi chéne.
Mburuvicha pochy ojogua jaguarete okororõvape, imbopochyhára ikatu omano.
ñorãirõgui jajeírõ ñane mopu'ã, itavýva katu ñorãirõ reípe oiko.
Tekove iñate'ỹva noñemitỹi hi'árape, ha oñemono'õ jave ndojuhúi mba'eve.
Ñande py'apy peguáva ku y hypýicha hína, iñakã porãva mante oguenohẽ kuaa.
Heta ijehe he'íva heko jeroviaha, ha mávapa ojuhúne yvypóra ijapu'ỹva?
Heko jojáva ijoheipyre ha ovy'aiteva'erãpa ita'ýrakuéra!
Mburuvicha guasu, oporombojovakeha guive, ima'ẽmente ohecha kuaa ivaíva.
Máva piko he'i kuaa: “che py'a amopotĩ che, che angaipágui che potĩ”?
Pohýi ha puku ra'ãha ijapúva ombojeguaru Tupãme.
Mitã, hembiapo rupi, ohechauka mba'éichatapa hekove
Apysa oĩ oñehendu haguã ha tesa ojehecha haguã, mokõivéva Ñandejára rembiapokue.
Ani reketereítei na ne mboriahuséirõ ejehesa pe'a porã ha rerekóne re'uva'erã.
“Ivai, ivai”, he'i ojoguáva, oho pukumírõ guarã katu ojererohory ijupe.
Heta oime óro ha pláta, ha ndaipóri iporãvéva ñe'ẽ arandúgui.
Upe héra omoĩva'ekuégui eipe'a ijao ha oguerekóva mba'e jeroviahárõ oñekuã haguére oikuaa'ỹva rehehápe.
Yvypórape oñembohe oiko ramo oporombotavy, upéinte oñandúne ijuru henyhẽmba itágui.
Tembiaporã osẽ porãve, ñemongeta ha ñemoñe'ẽme, tetãnguéra ñorãirõ katu mba'e kuaápe.
Tekove iñe'ẽ reíva, oiko oporomombe'upa; aníke rejoaju mba'evépe hendive.
Isy ha itúvare ojahéiva omanóne mba'e rendy ogueháicha.
Mba'e reta ojehupytýva pya'e-pya'épe, amo ipahápe opa vai.
Ani ere: “Ivaíva ahepyme'ẽta ivaívape”, ejerovia Ñandejárare, ha ha'e, ne renohẽta jejopy vaígui.
Ñandejárape ombojeguaru pohýi ra'ãha japu: pohýi ra'ãha monda naiporãi!
Ñandejára rehe oĩ jaiko haguã ko yvy ári. Mba'éicha piko yvypóra oikuaáta iguataha?
Yvypórape guarã ñuhã ome'ẽrõ iñe'ẽ Tupãme oimeháicha rei, upéi katu ojeise, pe ñe'ẽ ome'ẽva'ekuégui.
Mburuvicha guasu iñarandúva omomombyry ijehegui iñañávape ha imbayru ombohasa hi'ári.
Yvypóra espíritu niko, Ñandejára mba'e rendy ohesapéva ipy'a rugua peve.
Py'a porã ha teko jeroviaha oñangareko mburuvicha guasúre, ha heko joja rupi oĩ hatã iguapyhápe.
Mitã rusukuéra jeroviaha oĩ imbaretépe, ha itujáva momba'eha iñakã morotĩme.
Ai ha jekutukue omonguera mba'e vai, ha tukumbo, ñande py'apy.
Mburuvicha guasu py'apy,ysyrýicha Ñandejára pópe,oisãmbyhýva oipotahápe.
Yvypóra oimo'ã umi hape, iporã ha naikarẽiha, Ñandejára katu oikuaa ipy'apy.
Teko joja ha heko pegua, Ñandejárape guarã iporãve mymba jukágui. ,
Tesa ñarõ, py'a jererovu, ha teko aña, umíva mba'e vai.
Ikatupyrýva rembiapo, mba'e porã memete, ha umi vai vaínte omba'apóva opa mboriahúpe.
Mba'e reta ojehupytýva japúpe, pya'e opa rei ha ñande reraha manóme.
Umi heko añávape, heko añangue voi oguerotyryry, ndoikoséi rupi teko jojápe.
Oporojukáva rape ikarẽ, heko potĩva katu hembiapo porã.
Iporãve ojeiko okápe ojeiko rangue peteĩ ógape kuña jero ndive.
Heko añáva ivaívante voi ojapose, ndoiporiahurerekói hapichápe.
Heko mirĩva iñaranduve, ohechárõ hova atãva oñenupãha, iñarandúva katu oikuaa kuaave ojeheko mbo'e rupi.
Tupã, upe heko jojáva, oma'ẽ heko añáva rógare, ha hembiapo vaívape ohundi.
Umi ijapysa ombotýva ikangýva rembijerurépe, chupe noñehendúi chéne oikotevẽ jave.
Jopói kirirĩháme oñeme'ẽva ombopy'a guapy ipochývape, tova mokõi megua katu, ohatapyñave pochy.
Hekojojávape ombovy'a mba'e porã ojapóva, heko añávape guarã katu, upéva mba'e vai.
Akã porã rekógui osẽva omanóva retãme ohóne.
Jeiko porãnte ohayhúva, upéi opa tekotevẽme, karu guasu ha kaguýnte oipotáva ndoguerekomo'ãi mba'eve.
Heko añáva oñeme'ẽta heko jojáva rendaguépe, ijapeguy peguáva katu, ijoheipyrévare.
Iporãve ojeiko yvy ojeiko'ỹháme, kuña jero pire vai ndive ojeiko rangue.
Iñarandúva rógape heta mba'e hepýva ha hyakuã porãva oĩ, itavýva katu ho'upa rei opa oguerekóva.
Tekojoja ha teko jeroviaha ohekáva oikovéta, hekojojáta, ha ojererohorýta.
Iñarandúva oñemomba'e imbaretéva retãre ha oity yvýre umi mba'e ojeroviaha.
Ombotýva ijuru ha iñe'ẽ rakate'ỹva, ndoikéi jejopy reípe.
Ojejapo ha ijuru atãvare oje'e ojechaukasenteha.
Iñate'ỹvape ojuka imba'e pota rei, ha'e nomba'aposéigui.
Heko añáva ára pukukue oipotapa, iñarandúva katu ome'ẽ ipy'aite guive.
Ñandejárape ombojeguaru iñañáva mba'e kuave'ẽ, oikuave'ẽgui tova mokõime.
Omboja reíva hapicháre oñehundíta, iñarandúva katu oñehendúne opa ára.
Tekove aña hova atã, ha oikóva hekópe omoĩ porã hekove.
Arandu, mba'e kuaa ha jeheko mbo'e Tupã renondépe ndaha'éi mba'eve.
Nambyape porã ramo jepe ñane renda ñorãirõrã, Ñandejára rupi jeýnte ñasẽ porã.
Iporãve terakuã porãmba'e rereko hetágui,ha jehayhu, pláta ha órogui.Mboriahu ha imba'e retáva mokõivéva peteĩcha: Ñandejára ijapohare.
Oiko kuaáva ohecha yvykua ha ojere chugui heko tarováva katu ohónte ha ho'a pype.
Umi ojejapo'ỹva ha Tupãme ombyajévape guarã jopói ko'ãva: mba'e reta, terakuã porã ha jeikove puku.
Iñañáva rape henyhẽ ñuatĩ ha ñuhãgui, hakate'ỹva ijehe katu oñemomombyry umívagui.
Mitãme ehechauka michĩreve haperã, upéicharõ ituja rire jepe ndojeimo'ãi chugui.
Imba'e retáva oguereko ipo guýpe mboriahúpe, ha viru oiporukáva umi omba'e porúvape.
Teko joja'ỹ omyasãiva omono'õ mba'e vai, ha Tupã ohundíne chupe ipochy rendýpe.
Yvypóra imba'e porãva ojehovasáne oipehe'ãgui hembi'u imboriahúvape.
Emosẽ ijuru guasúvape ha opáta ñorãirõ, ndaiporivéi chéne, jeiko vai ha jeja'o.
Mburuvicha guasu ohayhu, umi imba'e porãva ha iñe'ẽ rorývape.
Ñandejára oñangareko iñarandúvare, ha umi ijapeguýpe guáva rehe he'i ijapuha.
Iñate'ỹva, nomba'aposéigui rei, he'i: “Okápe oiméne jaguarete che jukátava katuete”.
Jeporomyakã ratĩ ñuhã hína, ho'ahápe umi Ñandejárape ombopochýva.
Výro reko mitã rusu reheguánte voi, ojeheko mbo'e ramo oguatáne hekópe.
Mboriahu ndive ojopýva oñemboviru heta haguã, iviru hetávape ome'ẽ jeýne ha mba'eve'ỹre opyta.
Eñemboja ehendu ejapysaka ko che ñe'ẽre, eñamindu'u che rembiasakuére:
iporãva'erã nde pype opytárõ, ha pe nde jurúpe ereko manté.
Ikatu haguã rejerovia Ñandejárare, ko árape rombo'éta ndéve avei.
Aheja ndéve kuatiáre, 30 ñe'ẽnga henyhẽva arandu ha ñemoñe'ẽgui
reikuaa haguã hekópe umi ñe'ẽ añeteguáva, ha ere haguã hendápe oñeporandúrõ ndéve:
Ani remonda imboriahúvape imboriahu haguérente, ha ani rejopy ikangýva ndive oñembojovakehápe.
Cháke Ñandejára oñemoĩne ijykére, ha imonda harépe ojukáne.
Umi ipochy reíva ndive ani rejehe'a ha ipire vaívare ani reja.
Ani rejepokuaa ha'ekuéra oikoháicha, ha remoĩ nde jupe ñuhã.
Ani rembohasa rei-rei nde po ha remoĩ nde réra omba'e porúvare.
Ndereguerekóirõ remyengovia haguã, nde rupa jepe ojepe'áne nde hegui.
Ani rembotuichave, pe korapy ohejava'ekue ndéve nde ru.
Rehechávapa kuimba'e ikatupyrýva hembiapópe? Upéva omba'apóne umi mburuvicha guasu ndive, ha araka'eve noĩ chéne tekove pitua poguýpe.
Reguapýrõ poguasu mesápe,ema'ẽ porãmáva renondépepa reguapy
ha ejejoko, ne ñembyahyive ramo jepe.
Anítei nde taryrýi umi tembi'u hetáre, ikatu porãnte oime nembotavyse hína.
Ani reñeha'ã heta rei ne mba'e reta haguã, eipe'a ne akãgui upéva.
Rema'ẽ porãrõ rehecháta pe mba'e reta ndaiporiha, oñembopepo ha oveve guyráicha.
Ipojopýva ndive ani rekaru, ha ani re'useterei hembi'u.
He'i gua'u ndéve hína: “Ekaru, he'u kaguy”, ha ipy'a noĩri ne ndive.
Reity jeýne re'uva'ekue, ha reñe'ẽ porã reieténe ra'e.
Itavýva ndive ani reñe'ẽ, oñembohory reíne nde rehe.
Ani reipysove, nde yvy rembe'y rechaukaha, térã reike tyre'ỹ mba'épe.
Ha'ekuéra oguereko ijykeregua imbaretéva ne renonde'ava'erã.
Eipe'áke ne apytu'ũ rokẽ teko mbo'e porãme, ha nde apysa katu, iñarandúva ñe'ẽme.
Ani ne rakate'ỹ tukumbóre, mitãme reheko mbo'e haguã. Reinupã haguérente nomanói chéne.
Nde reinupãrõ chupe, ha'e nomanomo'ãi.
Che ra'y, nde ne arandu ramo, che avy'áta.
Che py'a renyhẽta vy'águi, ahendúrõ reñe'ẽ hekópe.
Ani reikose iñangaipáva oikoháicha, embyaje uvei Ñandejárape opa ára.
Upéicharõ, añetehápe reguahẽ porãne hu'ãme, ha reha'arõva ndopa rei chéne.
Ehendu, che ra'y, ha ne arandúne, ha eguata tape ikarẽ'ỹvare.
Ani rejehe'a ika'úvare, ha ikarúvare.
Umi ika'úva ha ikarúva, imboriahupa, iñate'ỹva katu oikopa opívo.
Ehendu nde rúpe, nde regueru ypyva'ekue, ha ani rejahéi nde sýre iguãiguĩ haguére.
Ne rakate'ỹke añeteguávare ha ani reme'ẽ hepýre, upéicha avei arandúre, mba'e kuaa ha akã porãre.
Tapicha heko jojáva, túvape ombovy'a, ita'ýra arandúva ovy'a heseve:
ta hory nde ru ha nde sy, ha ta henyhẽ vy'águi umi nde regueru ypyva'ekue!
Che ra'y, ejapysaka che ñe'ẽre, ha eguata vy'ápe che rapére.
Ñuhã ko hína kuña reko vai ha tapicha rembireko.
Umíva oporoha'arõ avei ku mondaháicha, ha ombohetave umi oporomyakã ratĩva.
Mávape guarã piko umi jahe'o ha umi pyahẽ, umi ñorãirõ ha umi ãho? Mávape guarã piko umi jekutu rei, ha umi ma'ẽ saguy?
Umi ára ha pyhare oka'úva, ha kaguy ryakuã porã ohekávape guarãnte.
Ani rema'ẽ pe kaguy pytã asy etéva rehe omimbipáva hyrúpe ha osyry mbegue katúvare.
Amo ipahápe oporosu'u ñakanináicha, ha oporojuka ñanduriréicha.
Heta mba'e reikuaa'ỹva nde resa ohecháta, ha výro rei reñe'ẽta;
Reñandúta ku yguasu apére revevýirõ guáicha, ku yvyra puku apỹime reimérõ guáicha.
Ha eréta: “Añenupã ha nañandúi, añembyepoti ha ndahecha kuaái. Apáyvo katu ajerurevéta hína.”
Ani reipota nde aveiñañáva oguerekóva,ha reikose hendivekuéra.
Umíva niko mbaretépente oikose ha ivaívarente oñe'ẽ.
Katupyrýpe oñemopu'ãva óga, ha arandúpe oñemboguapy hatã.
Mba'e kuaa omyenyhẽ mba'e hepy ha iporãvagui kotykuéra.
Iñarandúva iporãve imbaretévagui, ha imba'e kuaáva ikãngue porãvagui.
Tetãnguéra ñorãirõme oñesẽ porã mba'e kuaa rupi, ha heta ñemongeta rupi.
Arandu ijyvatetereíma itavývape guarã, ha ñembojovakehápe ha'e ndoipe'ái ijuru.
Pe iñakãme oguerekóva mba'e vaínte ojapo haguã, oporomopu'ã kuaáva oñoakãre oje'éne hese.
Itavýva, mba'e vai mante oguereko iñakãme, ha pe hova atãvape avave ndoguerohorýi.
Ne kangy ramo ivai jave, nanembaretéiete ra'e!
Enohẽ jejopýgui umi oñembotyryrývape ojejuka haguã, eipe'a ivaívagui ani ojejuka.
Erérõ: “Che ápe ndaikéi”, Reimo'ãpa ndoikuaamo'ãi pe ñande py'apy ohechapáva? Pe oma'ẽva nde rehe oikuaapáta, ha omyengoviáne peteĩ-teĩme, hembiapokue ojerureháicha.
Che ra'y, he'u pe eirete he'ẽtéva ñande jurúpe.
Upeichaite hína, pe arandu ndéve guarã, rejuhu ramo, resẽ porãne opa mba'épe, ha reha'arõva rehupytýne.
Nde ne añáva, ani remoñuhase heko porãvape.
Imba'e porãva ho'a jey-jey ramo jepe, opu'ã jeýne katuete iñañáva katu mba'e vaípe, oñehundíne.
Ani revy'a ho'a ramo pe nde rehe ija'e'ỹva, térã repuka hese oñepysãnga haguére,
cháke Ñandejára ohecháne ha ndojuhu porãi chéne, ha ipochy jeráne hendive.
Ani nde pochy oho porãgui heko añávape ha ani reikose ha'ekuéraicha.
Umívako ndoikove pukúi, mba'e resapeháicha ogueva'erã.
Emomba'e guasu Tupãme, che ra'y, ha embojerovia mburuvicha guasúpe, ha ani rejehe'a ivaívare.
Máva piko oikuaáta mba'eichaite pevépa Tupã ha mburuvicha guasu pochykue nde rupytýta hína?
Ko'ãva ha'e avei umi iñarandúva ñe'ẽngue: Naiporãi ñombojovakehápe oñemboyke avavépe.
Heko vaívare he'íva, “Upéva heko potĩ”, maymáva ipochy hendive ha ojahéi hese.
Umívape oinupãukáva ojererohory ha oñakã rapu'ãne
Japorombohováirõ hekópe, ha'ete japorohetũ vevyimíva.
Emohenda ne rembiapo oka pegua, embosako'i nde kokue, ha upéi ejogapo.
Ani remboja nde rapicháre mba'eve heko'ỹ megua, ani reporombotavy.
Ani ere: “Ajapóta hese ojapo haguéicha che rehe, amyengoviáta hína chupe”.
Ahasa heko reíva kokue rupi, ha iñakã porã'ỹva parraltýre,
ha ahecha ojaho'ipa kapiatĩ ha ñana vai, ha ikorapy ho'apa.
Ahechávo kóva ajepy'a mongeta ha ajuhu,
reke ha reke mantérõ, rembojuasa nde jyva ha rekeve,
mboriahu reko oguahẽtaha ndéve mondaháicha.
Ko'ãva ha'e avei Salomón ñe'ẽngue, Judá ruvicha guasu Ezequías pytyvõhárakuéra omoĩva'ekue kuatiáre.
Ñamomba'e guasu Tupãme imba'e ñemimbýre, ha mburuvicha guasúpe ñamomba'e oikuaaukávare.
Yvága ijyvatégui yvy katu ipypukúgui, ha mburuvicha guasu py'apy hasy ojekuaapa haguã.
Plátagui jaipe'árõ hevorakue, osẽta chugui mbayru iporãva.
Mburuvicha guasu renondégui jaipe'árõ mba'e vai apoha, iguapyha imbareténe ha tetã ñesãmbyhýpe heko jojáne.
Ani rejejapo mburuvicha guasu renondépe, térã reñemoĩ ipoguasúva rendaguépe.
Iporãve oje'érõ ndéve “Ápe ejupi”, poguasu renondépe reñemotĩ rangue.
Umi rehechava'ekue, ani reraha pya'e ñombovakehápe, cháke oimérõ ojechaukáva nde japuha, reñemotĩta.
Eñemoĩ porã nde rapicha ndive ha ani remombe'u pe ndévente oje'eva'ekue.
Sapy'ánte ikatu ojekuaa, rejehova api upévare, ha ne rerakuã vai repytávo.
Mbo'y óro ojeguáva plátape pe ñe'ẽ hendapete oje'éva.
Kuãirũ óro ha namichãi hepýva, iñarandúva rekombo'e ohendu kuaávape guarã.
Y ro'ysã porãicha, kóga ñemono'õme, tembijokuái jeroviaha, ombopy'a rory ijokuái harépe.
Ijarai ha hatã yvytu, ha upéi ndokýi, péicha hína umi he'íva ome'ẽtaha ha upéi nome'ẽi.
Ñeha'arõ kuaa ha ñe'ẽ kuaápe oñembopochy poi mburuvicha.
Rejuhúrõ eirete he'u kuaa, ani ágã re'u hetágui nemoguẽ'ẽ.
Sapy'a-py'ánte eguahẽ nde rapicha rógape, aníntemo rembyaju chupe, ha ou ndaija'evéi nde rehe.
Yvyra, hu'y ha kysépe, ojogua pe hapicháre omboja reíva ojapo'ỹva'ekue.
Jakarúrõ tãi ikuapáva reheve ha jaguatárõ py ikarẽva reheve, péichante avei jajeroviárõ ijapeguy peguávare ñaikotevẽ ha jajejopy jave.
Japurahéi oñembyasývape, ha'ete ñañohẽva jukyry aíre, térã japoromboíva ro'ýpe.
Nde rehe ija'e'ỹva iñembyahýi ramo, emongaru, ha ijyuhéi ramo, emboy'u,
upéicharõ hova pytãne, ha Ñandejára omyengoviáne ndéve.
Yvatévo guiogua yvytu, ogueruháicha ama, kũ rãimbe ogueru pochy.
Iporãve jaiko okápe óga pýpe jaiko rangue kuña jero ndive.
Ijyuhéivape guarã y ro'ysãicha, pe marandu porã mombyrýgui oúva.
Ykua ityaíva ha yvu iky'a vaicha, imarangatúva ikangýrõ, heko añáva renondépe.
Ivai ja'u heta eirete, térã jahekaitei terakuã.
Táva ho'apava'ekuépe, ha ikorapyve'ỹmavape, ojogua pe ojejoko kuaa'ỹva.
Ára hakúpe ro'y,ha ama mandyju mono'õme,ho'a vaiháicha,péicha ndo'áiitavývare jererohory.
Guyra oveve reíva ha mbyju'i hupa'ỹvaicha, hendape'ỹmegua jejahéi avavépe ndohupytymo'ãi.
Kavajúpe, tukumbo, vúrrope tĩnguaha, ha itavývape ñenupã.
Ani rembohovái itavývape, cháke rejoguáne chupe.
Embohovái itavývape pe iñe'ẽ avy haguére, ani oimo'ã iñaranduha.
Itavývape ojokuáiva, oikytĩ hetyma ha ohasa ivaíva.
Iñepãva ndoho pukuiháicha, péicha itavýva jurúpe ñe'ẽnga.
Ku ita noñeñapytĩriháicha ita poiháre, upéicha itavýva ndojererohorýiva'erã.
Ndaha'eiháicha mba'eve oka'úva póre ñuatĩ, mba'eve avei ndaha'éi itavýva jurúpe ñe'ẽnga.
Hu'y poiha ojapíva umi ohasáva guivépe, péicha pe omomba'apóva, oka'úva térã itavývape.
Ku jagua ho'u jey vaicha, hembi'u oguẽ'ẽva'ekue, upéicha avei pe itavýva itavyhápe itavy jey.
Rehechávapa nde umi oñemoarandúva? Umívagui peteĩ itavýva ikatu iñaranduve.
Iñate'ỹva, nomba'aposéigui he'i: “Jaguarete oĩ tapépe, jaguarete oĩ pe okápe.”
Okẽ ojepe'a ha oñembotyháicha, iñate'ỹva ojapajeréi hupápe.
Iñate'ỹva opo'ẽ ña'ẽmbépe, ha ogueraha hague ijurúpente ikane'õma.
Iñate'ỹva he'i ijehe iñaranduveha heta, ikatúvagui oñe'ẽ hekópe porã.
Jagua nambíre ñande pojái ramo guáicha, péicha hína jaikérõ joavy ñane mba'e'ỹvape.
Itarováva opoiháicha hu'y hendy ha oporojukáva,
péicha avei pe ombotavýva hapichápe ha upéi he'i: “Rombojarúnteko”.
Opárõ jepe'a, oguepa tata, ha oĩ'ỹrõ iñe'ẽ reíva ndaipóri ñorãirõ.
Tatarã oñekotevẽ jepe'a, pe oñorãirõséva, oporomoingo vaive haguã.
Ñe'ẽ rei niko ku mba'e he'ẽicha, ñande py'a ruguápe oñemohendáva.
Mbayru yvy oñembyapéva plátape, péicha umi juru he'ẽva ha ipy'a tyai.
Umi oporohayhu'ỹva, oporombotavy ijurúpe, ipy'a pýpe ohupapo japu,
Ani rerovia opukavýrõ ndéve, mba'e vaígui henyhẽ hína ipy'a.
Tova mokõime ikatu pe máva oñomi ipy'aro upe rirénte opavavépe hesakãmbáne.
Yvykua ojo'óva pype ho'áne, ita guasu ombyapajeréiva, upéva hi'ári ohasáne.
Tekove ijapúva ombyai jo'a, oporombojuru he'ẽva oporohundi.
Ani rejerovia ko'ẽrõre,ndereikuái niko mba'épaoguerúta ndéve.
Ta nde rerohory ambue, anítei ndete voi, tove ta mombyrygua, ha anítei nde juru.
Ita ha yvyku'i mokõivévante ipohýi, itavýva pochykue katu ipohýieteve.
Pochy vai iñarõ ha oporohundi ha kuimba'e hakate'ỹ vaíva hembirekóre, ndaijokohái.
Iporãve ñañemongavaju ñande rovaitépe jajehayhu gua'u rangue.
Iporãve ñande rayhuha ñande kutu ramo, ñande rayhu'ỹva ñane añuã rangue.
Yvypóra hyguãtãva eiretére jepe opyrũ, iñembyahýivape katu iróva jepe he'ẽ.
Ku guyra oveve vaicha mombyry hupágui, yvypóra oikóva mombyry hekohágui.
Mba'e hyakuã porãva ombovy'a ñande py'a, ha ñande rayhuha kunu'ũ he'ẽve ñe'ẽ kuaágui.
Ani reheja ne irũme ha nde ru irũme avei, ha ani reho ne pehẽngue rógape rejejopy vai jave, iporãve nde róga ykeregua, ne pehẽngue mombyrýgui.
Ne arandúke, che ra'y, upéva che mbovy'a, ha ikatúta ambohovái che rehe ojahéivape.
Oiko kuaáva ohecha yvykua ha oñembojere chugui heko tarováva katu ohónte ha ho'a pype.
Upe héra omoĩva'ekuégui eipe'a ijao ha oguerekóva mba'e jeroviahárõ oñekuã haguére oikuaa'ỹva rehehápe.
Sapukáipe remomaiteírõ nde rapichápe ko'ẽ mboyve, ha'etéku rejahéiva hese.
Ama jave otykýpáva óga ha kuña ipochy reíva, peteĩcha,
rejokose ramo, ha'ete ku yvytu rejokoséva, térã ñandyry nde pópe remono'õséva.
Fiérro niko fiérrope jey oñehãimbe'e, yvypóra katu ojeheko mbo'e hapicha ndive oñomongetávo.
Arasáre oñangarekóva ho'úne hi'a, ha omomba'éva huvichápe ojererohorýne.
Ñane ra'ãnga jahechaháicha ýpe, ñande py'apy ojekuaa ñande rováre.
Mano ha yvykua nahyguãtãi araka'eve, ha upéicha avei yvypóra imba'e pota potave.
óro ha pláta ipotĩ haguã, oñemboyku tatápe, yvypórape katu ojekuaa pe hese oje'évare.
Rejosórõ jepe angu'ápe avati ndive pe itavýva, ha'e ndaitavypoimo'ãi.
Nde ovecháre ema'ẽ porã, eñangareko ne rymbáre,
pe mba'e reta ndajarekói opa árape guarã.
Reikytĩ rire kapi'i ha hoky jey rire, ha yvytýgui rembyaty rire ne rymba rembi'urã,
rerekóta ovecha rague reñemonde haguã, ha kavara rejogua haguã yvy,
kavara ikamby hetáva, remongaru haguã nde rogagua ha ne rembiguáikuéra.
Iñañáva okañy reinoñemuñai ramo jepe,heko jojáva katu ipy'a guasujaguaretéicha.
Heta ramo tembiapo vai ha jeporojuka peteĩ tetãme, okúi ha ojupi ojoapykuéiri isãmbyhyhárakuéra. Iñarandu ha ikatupyrýva omyakãrõ katu, upe tetã heko guapy ha oho porã.
Mburuvicha ojopýrõ mboriahu ndive, ha'ete ku ama puku ohundipáva temitỹ.
Tembiapoukapy omboykéva oguerohory iñañávape, ombyajéva katu umívare ndaija'éi.
Umi iñañáva ndoikuaái hekopeguágui mba'eve, ñande Járare ojeroviáva oikuaa opa mba'e.
Iporãve mboriahu oikóva tape potĩre, poguasu hape karẽvagui.
Tembiapoukapy ojapóva, upéva tapicha arandu, heko vaívare ojoajúva katu, omotĩ itúvape.
Pe oñemomba'e hetáva viru jeporukápe, nombyatýi ijupe guarã, oporoporiahurerekóva pópe upéi opytapáta.
Nañahenduséirõ Ñandejára rembiapoukapy, ñane ñembo'e jepe Ñandejárape ombopochy.
Pe omombíava heko potĩvape tape porãgui, ha'e jeýnte ho'áne yvykua ojo'ova'ekuépe. Ijoheipyréva katu, ohupytýne vy'a pavẽ.
Umi imba'e retáva oimo'ã iñarandu, ha mboriahu iñakã porãva oikuaa porã chupe.
Heko jojáva osẽ porãrõ vy'a guasu ojejapo; iñañáva oisãmbýrõ opavave okañy.
Hembiapo vai omokañýva, ndohói chéne tenonde, omombe'u ha ohejávape katu ojeporiahurerekóne.
Ovy'áne pe yvypóra ombyajéva Tupãme, hova atãvape katu ohupytýne mba'e vai.
Aguara guasu ñembyahýi ha jaguarete pochýpe, ojogua sãmbyhyhára añáme oisãmbyhýva tetã mboriahúpe.
Mburuvicha iñarandu'ỹva, oporojopy jopyve; pe mba'eve oipota'ỹva oikovéne are peve.
Upe oporojukáva ohóma ikuararãme. Aníke avave ojoko!
Teko porãme oikóva osẽne jejopy vaígui, mokõi tapere oguatáva, peteĩvape ho'áne.
Oñemitỹva ijyvýpe hembi'u hetáne, výro rei rapykuéri oikóva, imboriahúne.
Yvypóra heko potĩva ojehovasa jo'a jo'áne, imba'e retaséva sapy'aitépe katuete oñenupãne.
Naiporãi ñamboyke mba'eveichagua yvypórape, tembi'u rembyrére jepe oime hembiapo vaíva.
Itaryrýivape hi'ãnte pya'e imba'e reta, oikuaa'ỹre tekotevẽ hi'ári ho'ataha.
Oñemoñe'ẽva hapichápe, ipahávo ojehayhuvéne yvypóra ijuru he'ẽvagui.
Itúva ha isýpe omondáva ha he'i: “Ndajapói ivaíva”, mondaha jeýnte avei.
Tekove imba'e potáva jeiko vai ohatapyña, Ñandejárare ojeroviáva katu oñakã rapu'ã.
Ijehénte ojeroviáva hovatavy, oiko kuaáva katu osẽne jejopy vaígui.
Mboriahúpe oipytyvõva noikotevẽi chéne mba'eve, ha oma'ẽ'ỹva mboriahúre katu ojejahéine katuete.
Osẽ porãrõ iñañáva opavave okañy, ndaiporivéi vove katu heta hetave ipo jojáva.
Ohenduse'ỹva teko mbo'eoñehundíne katuete.
Hekojojáva oisãmbyhýrõ tetãgua ovy'a joa, iñañáva oporojopýrõ, jeiko asy ojehasa.
Arandu ohayhúva itúvape ombovy'a, kuña vai ndive oikóva imba'éva omombopa.
Mburuvicha guasu teko jojápe oikóva omopu'ã hetã, oporohuguy'osénteva katu ohundi hetã.
Pe oporombojuru he'ẽva hapichápe omoĩ ñuhã.
Teko aña rembiapo vaikue ñuhã jeýnte chupe guarã, heko potĩva katu opurahéi ha ovy'a.
Heko jojáva ojepy'apy imboriahúva rekovére, iñañáva katu ndohecha kuaái upéva.
Umi sarambi ojapóva tetã guápe oipy'apy, ha iñarandúva katu oporombopy'a guapy.
Iñarandúva ombojovakérõ itavývape, ipochy rei ha noguenohẽi mba'eve.
Umi oporojukáva ndaija'éi heko potĩvare, imarangatúva katu ipy'a porã hendivekuéra.
Pe itavýva oñeme'ẽ pire vai pochýpe, iñarandúva katu ojejoko ha ko'ẽ vai ombohasa.
Mburuvicha ogueroviárõ japu oje'éva chupe, hembiguáikuéra ojere heko añamba.
Mboriahu ha ijopyhára oime pe ojojoguaha, Ñandejára mokõivéva apohare.
Mburuvicha ome'ẽrõ mboriahúpe imba'erãva iguapyha oĩ hatãne opa árape guarã.
Jeja'o ha teju ruguái ome'ẽ mba'e kuaa, mitã omotĩ isýpe hekope'ỹ oñembojeroviárõ
Iñañáva heta ramo, heta tembiapo vai, heko potĩva ohecháne umíva oñehundírõ.
Eheko mbo'e nde ra'y, ha'e ne mbopy'a guapýta, ha vy'águi ne myenyhẽta.
Tupã noporosãmbyhýirõ tavagua heko sarambi, ha ovy'áne umi Ñandejára rembiapoukapy ojapóva.
Ñe'ẽmente, pe tembiguái hasy ojeheko mbo'e haguã, ohendúrõ jepe oje'éva, ha'e ndoikuaaséi mba'eve.
Itavývagui ikatu oñeha'arõve oñe'ẽmba reíva rovaí.
Tembiguái oñembojeroviáva michĩete guive, amo ipahápe opu'ãse nde rehe.
Ipochy reíva omyasãi jeiko vai, umi ipochy vaíva katu omboheta jeporojuka.
Ñembotuicha oporogueraha ñemotĩme, jejapo'ỹ reko katu ome'ẽ vy'a ha terakuã porã.
Mondahápe iñirũgui voi ivaíva ou kuaa. Añeteguáva omombe'úrõ mbojovakehára oinupãukáta chupe ijapúrõ katu, Ñandejára pe oinupãtava.
Yvypóragui jekyhyje upéva peteĩ ñuhã, ha ojeroviáva Ñandejárare oñerenohẽne jejopy vaígui.
Heta oime ohekáva mburuvicha guasu pytyvõ, ha ojeiko kuaa haguã katu Ñandejáraguinte ou.
Umi imba'e porãvape, heko ky'áva ombojeguaru, ha umi mba'e vai apoha katu heko jojávape ndohayhúi.
Agur, Jaqué ra'y Masá pegua ñe'ẽngue. Ha'e oñe'ẽva'ekue Itiel ha Ucálpe kóicha:
Aikuaa che tavyetereiha, ndaha'éi vaicha voi yvypóra.
Arandu ndoikéi che akãme, ha mba'e piko aikuaáta marangatúva arandúgui!
Máva piko oho yvágape ha oguejy jey? Máva piko ipo pytépe omono'õ pe yvytu? Máva piko ijahojápe ojoko ra'e pe yguasu? Máva piko omoĩ hendápe ko yvy rembe'y? Ere chéve héra, ha ta'ýra réra avei, oimérõ reikuaa.
He'íva guive Tupã, ojapo katuete Ha'e niko mo'ãha chupe ohekávape guarã.
Ha'e he'ívagui ani ereve, cháke nemongavajúne ha ijapúvarõ reikóne.
Mokõi mba'énte, Tupã, ápe ndéve ajerure, anína rembotove che hegui amano mboyve!
Emomombyry che hegui tova mokõi ha japu, ani che momboriahu térã che momba'e reta, Eme'ẽnte chéve aikotevẽva,
ani, che ryguãtãma ramo, ajere nde hegui, ha ha'e: “Máva piko aipo Ñandejára?” Térã che mboriahúgui amonda, ha nde rérare ajahéi.
Ani remotĩ tembiguáipe, ijára renondépe, cháke ojahéine nde rehe ha Ñandejára ne nupãne.
Oime ojahéiva itúvare, ha notupãnóiva isýpe,
heko potĩha oimo'ãva ha noñemopotĩri ky'águi.
Ajépa ojejapoite umíva, opáichavo oporoapo'i!
Ijuru kyse pukúicha ha kyse rãimbéicha ikũ, ohundi haguã yvypóra ikangy ha oikotevẽva,
Ysope mokõi imemby hyguãtã'ỹva voi. Oĩ irundy mba'e nahyguãtãiva voi:
Tyvy, kuña ikatu'ỹva imemby, ko yvy, ýgui nahyguãtãiva ha tata ojejoko'ỹva.
Itúvare oñembohorýva, ha isýre ojahéiva, ohesa'óta yryvu, ha taguato ho'úta chupekuéra.
Oime irundy mba'e che mokañýva:
taguato rape yvágare, itatýre mbói rape, várko rape yguasúre ha kuimba'e rapykuere kuñáre.
Iménape ombotavýva kóicha ojapo: Okaru, ijuru ojohéi ha he'i: “Ndajapói mba'eve ivaíva!”
Oime irundy mba'e omboryrýiva peteĩ tetã ha ikatu'ỹva ogueropu'aka:
tembiguái ojupírõ mburuvicha guasúrõ, ivýrovape hembypárõ hi'upyrã,
kuña ojehayhu'ỹva ojuhúrõ imenarã, ha tembiguái opytáva ijára rembireko rendaguépe.
Oikovéva apytépe oime irundy michĩve, ha iñaranduvéva:
umi tahýi kangymi Ára hakúpe ombyatýva hembi'urã,
umi anguja, ojapóva itakua rupi hogarã,
tukukuéra huvicha'ỹva ha upéicharõ jepe oguatáva ha'ete ku ñorãirõhára,
ambere ikatúva jareko ñande nde po pytépe, ha mburuvicha guasu rógape oikóva.
Oime irundy, oguatárõ heko ñembo'y porã ha irundy ikoni kuaáva:
jaguarete, pe iñarõvéva tymba iñarõva apytépe, mba'evépe oguevi'ỹva;
kavara mácho porã, gállo ñemongaria'y, ha mburuvicha guasu ohóva iñorãirõhára aty renondépe.
Nde výrogui oimérõ nde pochy ra'e, ha upéi rejecha kuaa, ko'águi rire emboty porã nde juru.
Rembojy ramo kamby niko rembyaty hovakue, reñambyvo hatãrõ ne tĩ ruguy, ha rejoko'ỹrõ nde pochy reiko vai.
Lemuel mburuvicha guasu Masá pegua ñe'ẽngue, isy ombo'e haguéicha:
Che memby ahayhu etéva, hetaite ajerure hague Ñandejárape, mba'éiko rombo'evéta?
Ani reñemokangypa rei kuña rapykuéri. Ani reme'ẽ nde rekove kuñáme, mburuvicha guasúpe jepe ohundíva.
Ndaha'éi mburuvicha guasu rembiapo, Lemuel, oikónte omboy'úvo kaguy, ha oñeme'ẽ ka'úpe.
Umi ka'úpente oikóva, hesarái tetã rembiapoukapýgui, ha naimandu'ái oipytyvõva'erãha mboriahúpe.
Eme'ẽ katu oka'u haguã, umi omanótavape kaguy, ha toka'u ovy'a'ỹva,
tahesarái hekotevẽgui, taimandu'ave'ỹ ivy'a'ỹre.
Eñe'ẽ umi ikatu'ỹvare, oñe'ẽ ijehe,
hekópe porã eñe'ẽ imboriahúva rehehápe, ani reheja oikotevẽ ha ojejopy nde rapicha.
Avápa ojuhúne peteĩ kuña oñangareko kuaáva hógare? Iporãve óro ku'ígui.
Iména ojerovia hese, ha noikotevẽi.
Iporãva hese ojapo ha araka'eve ivaíva oikove aja pukukue.
Ha'ete oheka ovecha rague ha mandyju, ha oipovã kyre'ỹ.
Y rupigua mbayrúicha, mombyrýgui ogueru hi'upyrã.
Opu'ã ko'ẽ mboyve, omongaru hogagua ha omomba'apo hembiguái.
Yvy oipotáva ojogua, ha pe imba'apo repykuégui upépe ha'e oñemitỹ.
Ojeku'a jokua hatã porã, ha omombarete ijyva katupyrýpe omba'apo haguã.
Vy'ápe ohecha hembiapo, ko'ẽre oho porãveha, ha pyharekue ndoguéi hógape mba'e rendy.
Ipópe opyryrỹi he'ỹ, ha oipyaha ijaorã
Oikotevẽva ndive ipo jera, ha oipytyvõ mboriahúpe.
Ndokyhyjéi rogagua iro'y ramo guarã, ijao aku joágui.
Ijahojarã ha'ete ojapo, ha oñemonde ao porãme.
Iména herakuã porã, ha oguapy táva rokẽme karai guasukuéra apytépe.
Ojapo ao ha ku'a jokuaha, ha hepýre ome'ẽ oñemúvape.
Imbarete ha ojerovia ijehe, ndoipy'apýi chupe upe oútava.
Iñe'ẽ kuaa ha py'a porãme oporombo'e.
Hógare oñangareko, ko'ẽre toho porã, ha ndo'u reíri hembi'u.
Imembykuéra ha iména ohecha ramo chupe ha he'i:
“Kuña imba'e porãva heta, ha opavavégui ne mba'e porãve”.
Kuña juky mbotavy ha iporãva pya'e ohasa kuña ombyajéva Ñandejárape ojererohoryva'erã.
Perohory opa ojapova'ekuére, perohory opavave renondépe.
Ovy'a umiojapo'ỹva iñañáva ñe'ẽ,oiko'ỹva iñangaipáva ndive,ojehe'a'ỹva umi Tupãreoñembohorýva ndive.
Tupã rembiapoukapy ipy'a ombohory, ha hese ojepy'a mongeta ára ha pyhare.
Ojogua ku yvyra mátape oñeñotỹva y rembe'ýpe, hi'áva hi'árape, ha ndahoguekúiva. Opa mba'e ojapóva osẽ porã chupe.
Ndaupéichai umi hembiapo vaíva, kapi'i piru kuéicha umívape yvytu omboveve.
Hembiapo vaíva nosẽ porãi chéne Tupã ombojovakévo chupe. Iñangaipáva nahendái chéne imarangatúva apytépe.
Tupã oñangareko imarangatúva rapére. Hembiapo vaíva rape katu opa vai.
Maerãpa opu'ã tetãnguéraha ojapose mba'e opa reítava?
Ojoaju yvy arigua mburuvicha guasukuéra, opu'ã Ñandejára rehe, ha mburuvicha guasu ha'e oiporavova'ekuére.
He'i hikuái: “Ñamondoho itukumbokuéra, jahekýi ñande jehegui umi isã.”
Upe yvágape oĩva opuka. Ñandejára opuka hesekuéra.
Upéi oja'o pochy chupekuéra. Omondýi chupekuéra he'ívo:
“Amboguapýma Sión, che yvyty marangatúpe, mburuvicha guasúpe che aiporavova'ekue.”
Ahendukáta Ñandejára ñe'ẽ. Ha'e he'i chéve: “Nde ha'e che ra'y. Che romoñemoña ko árape.
Ejerure chéve ha ame'ẽta ndéve, tetãnguéra ne mba'e teerã, ha yvy oĩ haguéicha.
Fiérro nde pópe chupekuéra reñakã jokáta, ha kambuchícha remyangu'íta.”
Upévare, peikuaa porãke mburuvicha guasukuéra! Pehendu porãke tetã sãmbyhyhárakuéra!
Pemomba'éke Ñandejárape. Peñesũke henondépe,
ani ágã peichahágui ipochy, ha ipochy rendy pende rapére pene rundi. Ovy'a umi oñembojáva Ñandejára rendápe oñemo'ã haguã.
Mba'ére piko Ñandejárareñemomombyry che hegui?Mba'ére piko rekañy che heguiajecha vai jave?
Oñembotuicha umi iñañáva, ha oiko manté imboriahúva apére. Ágãnte ho'áne hikuái upe ñuhãme omoĩva'ekue hapichápe.
Iñañáva opa rupi oguerosapukái hembipota, upe imba'e pota potavéva katu oñembohory ha ojahéi Ñandejárare.
Iñañáva oñemotĩ pu'ã ha he'i: “Ndaipóri Tupã, ha ndaipóri he'iva'erã chéve pe ajapova'erã.” Upévante voi iñakãme oĩ.
Opa mba'e osẽ porã chupe, upe nde eréva rehe ndojepy'apýi voi. Oñembohory umi hese ija'e'ỹvare.
He'i ipy'a pýpe: “Aikuaa porã opa mba'e osẽ porãtaha chéve. Chéve ndojehumo'ãi mba'e ivaíva.”
Ijuru ky'a, itie'ỹ, iñe'ẽ pohýi ha ijapu.
Oñemoĩ omangea umi okaha rupi, umi ha'eñóva rehénte hesa oity, ha ojuka rei hapichápe kañyháme.
Jaguaretéicha kañyháme omangea. Imboriahúva ári ojeity, ombotyryry ha ikehápe ogueraha.
Oñeno, yvýre oñemombe ha oñemyacha'ĩ, ha ojeity ikangýva ári.
Upéi he'i ipy'a pýpe: “Tupã ndojepy'apýi mba'evére, oñomi hova ha ndohechái voi mba'eve.”
Epu'ã ore Jára, ore pytyvõ. Ani nde resarái imboriahúvagui.
Mba'ére piko iñañáva oñembohorýta nde rehe, ha he'i nereporandumo'ãiha chupe hembiapokuére?
Nde voi rehecha reína mba'éichapa ohasa asy imboriahúva, nde pópe chupekuéra rereko haguã. Ne rendápe mante oguahẽ kuaa upe ndoguerekóiva avavépe, nde mante ityre'ỹvape reipytyvõ.
Ejyva mopẽke iñañávape. Emyengoviáke chupekuéra opa hembiapokuére.
Ñandejára niko mburuvicha guasu opa árape guarã, chupe omomba'e guasu'ỹva oñehundipáne ko yvy árigui.
Ñandejára, nde niko reikuaa imboriahúva rembipota. Hesekuéra reñangareko ha rehendu chupekuéra.
Hekópe reipytyvõ ityre'ỹ ha ojeguereko vaívape. Aníke yvypóra, yvýgui guarénteva avei, hapichápe oguereko kyhyje pópe.
Ñandejára hínape oñangarekóva che rehe.Mba'éicha piko aipo ramopeje chéve: “Guyráicha eveve tereho ka'aguýpe?
Cháke iñañáva omosãma ihu'y, ha oipepy ha opoi pytũmbýgui oha'ã haguã heko potĩvape.
Opa mba'e ho'apa ramo yvýre, imarangatúva piko mba'e ikatu ojapove?”
Ñandejára oĩ tupaópe, oĩma yvágape, iguapyhápe. Opa rupi omaña ha ohecha mba'éichapa yvypóra oiko.
Ñandejára oipy'a ra'ã hekópe oikóvape ha iñañávape. Mba'eve ndoikuaaséi heko vaívagui.
Iñañáva ári omongýne tatapỹi ha tata rendy, ha yvytu rakúpe chupekuéra ombokusuguéne.
Ñandejára niko heko joja, ha ohayhu teko joja. Chupe ohecháne imarangatúva.
Salmo, David rembiapokue.
Che Jára, araka'e peve piko nde resaráita che hegui? Che rehe piko na ne mandu'a mo'ãvéima? Araka'e peve piko rekañýta che hegui?
Araka'e piko opáta py'a rasy ha py'apy oúva chéve opa árape? Araka'e peve piko che rayhu'ỹva oĩta che ári?
Emaña che rehe Tupã, che Jára. Ehesape umi che resa ani haguãtei ake ha ndaikatuvéi apáy.
Upéicharõ nde'imo'ãi umi che rayhu'ỹva: “Ahundíma chupe.” Anítei ha'e ovy'a che ahasa asy haguére.
Che ajerovia nde rehe, ha avy'a che renohẽ haguére jejopy vaígui. Ñandejárape apurahéita, ha'e che pytyvõ haguére.
Ivýrova he'i ipy'a pýpendaiporiha Tupã.Maymávante heko ky'a,hembiapokue ñane mbojeguaru,ndaipóri hembiapo porãva.
Ñandejára yvága guive omaña yvypórakuérare, jahecha oĩpa iñakã guapýva. Peteĩnte jepe oikuaaséva Tupãgui.
Opavave ojavy hape ha peteĩcha heko vai. Ndaipóri hembiapo porãva peteĩnte jepe.
Umi iñañáva ha Ñandejárape oñembo'e'ỹva, okaguai che retã guáre mbuja ho'u ramo guáicha hikuái. Umíva ndoiporúi iñakã.
Okyhyje, osusũ hikuái, Tupã oĩgui heko jojáva ndive.
Imboriahúva oipotávare peẽ pepuka, Ñandejára katu oñangareko hesekuéra.
Sión yvytýgui Israel oñerenohẽta jejopy vaígui. Ágã Ñandejára ohecha kuaa vove hetã guápe, Jacob ñemoñarekuéra, Israel retãgua ovy'áne.
Ñandejára,mávapa oguahẽta nde rekohápe?Mávapa oikóta nde yvyty marangatúpe?
Upe hembiapo porã ha heko jojáva, upe añete guánte he'íva ipy'aite guive,
upe oñe'ẽ vai'ỹva hapicháre, upe ojapo'ỹva ivaíva hapicháre, upe oiko vai'ỹva hapicha ndive,
upe ndohecha ramóiva hembiapo vaívape, umi Tupãre ojeroviávape omomba'éva, upe he'íva ojapóva ohasa asy ramo jepe,
pe plátare oiporuka'ỹva mba'eve, térã plátare omoĩ vai'ỹva hapichápe. Upe ojapóva ko'ã mba'e, ndo'ái chéne araka'eve.
Tupã,eñangareko kena che rehe,ne rendápe niko aguahẽ.
Ha'e ndéve: “Nde hína che Jára ndaipóri ne jojáva.”
Oĩ katu he'íva tupã yvy ári guápe: “Peẽ ore ruvicha hína. Peẽ ore mbovy'a.”
Umíva omboheta hetave ta'ãngakuéra ha oiko hapykuérikuéra. Imba'e kuave'ẽnguéragui mba'eve ndaikuaaséi. Che jurúpe noñehendúi chéne hérakuéra.
Ñandejára, nde hína opa mba'e chéve guarã. Nde pópe oĩ che rekove.
Yvy iporãvehápe niko reme'ẽ chéve aiko haguã. Mba'éiko aipotave upévagui?
Amomba'e guasúta Ñandejárape che resape'áva, pyharekue jepe che py'a rugua guive che moarandu.
Opa árape Ñandejárare che mandu'a, ha'e oĩ ramo che ypýpe nda'ái chéne.
Upévare, che py'a rory, ha py'a guapýpe aikóne.
ndacherejái chéne amano. Nderehejamo'ãi ne irũme yvy kuápe ojeity.
Nde rehechaukáne chéve jeikove rape. Ne rendápe aime ramo vy'águi che myenyhẽne. Nde ypýpe vy'a ndopáiva.
Ñandejára,hendapeguánteko ajerure ndéve.Ndéve niko rohenói jey-jey.Ehendu kena che ñembo'e,añeteguánteko ha'e ndéve.
Nde rejapóta che rehe pe hendapete oĩva, nde niko reikuaa pe hekópe guáva.
Che apytu'ũnguápe reike ramo, pyharekue reju ramo remaña che rehe, ha tatápe che py'a ra'ã ramo, nderejuhúi chéne ajapoha ivaíva. Mba'eve hendape'ỹ nda'éi,
maymáva katu ndaupéichai. Ndaikói upe rupi avave rehe ajahéi, aikógui ne ñe'ẽ he'iháicha.
Nde rape rupi memete aiko, araka'eve ndapiái chugui.
Che Jára, ndéve niko añembo'e. Ejapysaka kena che rehe ha che rendu.
Ehechauka chéve ne mborayhu. Nde renohẽ upe nde rehe ojeroviávape umi hesekuéra ija'e'ỹva po guýgui.
Nde resa'ỹicha kena eñangareko che rehe, nde pepo guýpe kena che mo'ã,
cháke iñañáva ojeity che ári, umi che jukaséva che mongora.
Ha'ekuéra oñemoha'entese, ha iñe'ẽ guasu.
Che rapykuere reka hikuái. Omangea che rehe yvýre che reity haguã,
ku jaguarete térã ita'ýraicha, kañyháme omangeáva hembi'urã ári ojeity haguã.
Ñandejára, epu'ã eñemoĩ hesekuéra, yvýre eity. Nde kysépe che renohẽ iñañáva po guýgui,
ha umi opa mba'e oguerekóvagui. Tombyaty hikuái ombyatyseháicha opa mba'e, ita'ýrakuéra tokaru okapu peve, ha tahemby jey ita'ýra ra'yrépe guarã.
Che katu Tupã, nde rehe amaña guive piko mba'e aipotave? Ha apáyvo, rohecha guive?
Ñandejára che rerekua,mba'eve naikotevẽi.
Ñu rovyũ asýpe che mombytu'u, y satĩ ypýpe che moguahẽ.
Che mombarete jey, ha tape hekópe guáre che reraha héra rehehápe.
Ahasa ramo jepe ka'aguy ypytũ rupi, ndakyhyjéi chéne, nde, che Jára, reimégui che ndive. Nde yvyra jekoha, nde rehe che mbojerovia.
Karu guasu chéve rejapo umi che rayhu'ỹva rovake. Che akãre reñohẽ mba'e ryakuã asy, ha upe hay'uha remyenyhẽ chovi.
Ne mborayhu ha ne mba'e recha kuaa, rehechauka chéve aikove aja pukukue, ha nde rópe Tupã, aikóne opa árape.
Ko yvy niko Ñandejára mba'e,opa mba'e ipype oĩva,ha opa mba'e ipype oikóva.
Ha'e upe yvy omopyendava'ekue, yguasu ha ysyry ári omboguapy.
Mávapa ojupíne Ñandejára yvytýpe? Mávapa opytáne itupao marangatúpe?
Umi ipo ha ipy'a ipotĩva ha ojeíva opa mba'e vaígui, umi ta'ãnga omomba'e'ỹva térã Tupã réra oiporu rei rei'ỹva.
Umívape ohovasa Tupã Ñandejára, ha oguenohẽ chupekuéra jejopy vaígui.
Upéichako umi Ñandejárare ojeroviáva, umi Jacob Tupã rendápe oguahẽva.
Peipe'a umi okẽnguéra, nandi topyta, ha toike mburuvicha guasu tuichaitéva.
Máva piko aipo mburuvicha guasu tuichaitéva? Ñandejára hína upéva, upe imbaretetéva, upe ñorãirõme imbaretetéva.
Peipe'a umi okẽnguéra, nandi topyta, ha toike mburuvicha guasu tuichaitéva.
Máva piko aipo mburuvicha guasu tuichaitéva? Ñandejára imbaretetéva, ha'e hína upe mburuvicha guasu tuichaitéva.
Ñandejára ndéve añembo'e.
Tupã nde rehe ajerovia. Ani rehejátei añemotĩ, térã oñembohory che rehe umi che rayhu'ỹva.
Umi nde rehe ojeroviáva, noñemotĩ chéne araka'eve. Umi nde rehe opu'ãva, umíva katu toñemotĩ.
Tupã, ehechauka chéve umi nde rape, ha umíva rupi che sãmbyhy.
Che mbo'e umi mba'e añete guáva. Ndéko hína che Jára, ha upe che renohẽva jejopy vaígui. Nde rehe ajepoka opa árape.
Ñandejára, ani nde resarái ne mborayhu ha nde poriahurerekógui, reñandúva ore rehe opa árape.
Che angaipágui katu eñembyesarái, ha mba'e vai ajapova'ekuégui che mitã ramo guare. Che Jára, ani nde resarái che hegui, ne mborayhu niko tuicha.
Ñandejára niko imba'e porã ha imarangatu, upévare oheko mbo'e heko vaívape.
Imboriahúvape oisãmbyhy ani haguãtei ojavy, ha hapére chupekuéra omboguata.
Ñandejára rapekuéra niko mborayhu ha teko jerovia, ko'ã mba'e ohupyty umi hembiapoukapy ojapóvape.
Ñandejára, nde réra rehehápe, eheja rei chéve che rembiapo vaikue, heta ramo jepe umíva.
Oĩpa Ñandejárape omomba'éva? Chupe ha'e ohechaukáne hape,
ome'ẽne chupe py'a guapy, ha ita'ýrakuérape upe yvy.
Ñandejára ojehayhuka umi chupe omomba'évape, ha chupekuéra oikuaauka hembiapoukapy.
Ñandejára rehénte ajesareko, umi che py niko ha'e mante oguenohẽne ñuhãgui.
Ñandejára, emaña che rehe ha che poriahurereko, cheño niko aiko ha ndavy'ái.
Che py'apy embovevýi, ha che renohẽ jejopy vaígui.
Emaña che rehe, ha ehecha mba'éichapa ahasa asy ha che kane'õ. Eheja rei chéve umi che angaipa.
Nderehechái piko mbovýpa umi che rayhu'ỹva? Mbovýpa oĩ umi che jukaséva?
Ñandejára, eñangareko che rehe ani haguã amano. Anítei reheja añemotĩ nde rehe ajerovia haguére.
Mba'eve hendape'ỹ niko ndajapói ha che py'a ipotĩ, ko'ã mba'e niko oñe'ẽ che rehe. Nde rehe ajerovia Tupã.
Tupã che Jára, eipe'a Israel árigui umi mba'e oipy'apýva chupe.
Ñandejára,ehecha kuaáke chéveche mbojovakévo.Mba'eve hendape'ỹ ndajapóiha nde rehe hatã ajerovia, Ñandejára.
Eipyguara opa che rekove, che apytu'ũ ha che py'aite guive añandúva. Nderejuhúi chéne mba'eve ivaíva.
Ne mborayhu oĩ che jerére opa árape, ha nde rehénte ajerovia.
Ndaikói ijapúva ndive ha ndajehe'ái hova mokõiva ndive.
Hembiapo vaíva aty che mbojeguaru, ndajehe'ái ijapytépekuéra.
Che po ajohéi tembiapo vaígui, nde altar rehe añemboja Ñandejára.
Ndéve rogueropurahéi, ha amoherakuã ne rembiapokue porãita.
Ñandejára, ahayhu upe tupao reikohápe, upe nde rejajaihápe.
Ani che rerekótei iñangaipáva, térã oporojukáva ramo.
Ha'ekuéra tembiapo vai ombojo'a, ha hapichápe ombopopegua mba'e hendape'ỹ ojapo haguã.
Che rekove katu ipotĩ. Che poriahurereko ha che pe'a jejopy vaígui.
Tape porãme hatã añembo'y, Ñandejárape amomba'éta umi hese ojeroviáva apytépe.
Ñandejára upe che rekove ohesapéva,ha upe che pytyvõva.Mávagui piko akyhyjéta?Ñandejára oñangareko che rehe,Máva piko che mongyhyjéta?
Opu'ãvo che rehe umi iñañáva, umi che rehe ija'e'ỹva oñemoĩvo che rehe, ha'ekuéra jeýnte umi oñepysãnga ha ho'áva.
Oñembohetárõ jepe ñorãirõhárakuéra ha che mongora, ndakyhyjéi chéne chuguikuéra. Ondyry ramo jepe che rehe hikuái, ndachepy'atarovái chéne.
Peteĩ mba'énte Ñandejárape ajerure, peteĩ mba'énte aipota. Tupaópe aikose aikove aja pukukue, hese ajepy'a mongeta haguã, ha'e che mbopy'a rory haguã, chupe amomba'e guasu haguã.
Ágã ou vove ára ajejopy vaiha, Ñandejára che moguahẽne tupaópe, ha iguýpe añemo'ãne. Yvate che rupíne ani haguã mba'eve ojehu chéve.
Upévo amopu'ãne che akã umi che rayhu'ỹva ári. Tupaópe vy'ápe aikuave'ẽne Ñandejárape, ha chupe apurahéi ha amomba'e guasúne.
Ndéve niko añembo'e Ñandejára, che poriahurereko kena ha che rendu.
Che py'a pýpe aikuaa ereha: “Peju che rendápe.” Ne rendápe niko aguahẽ Ñandejára.
Ani rekañy che hegui. Ani nde pochy che ndive. Nde añónte niko upe che pytyvõva. Ani che reja reítei, nde niko che Jára ha jejopy vaígui che pe'áva.
Che ru ha che sy che reja ramo tyre'ỹ, nde, Ñandejára, che rupíta ne mba'e ramo.
Ñandejára, eikuaauka chéve nde rape ha tape porã rehe che sãmbyhy, cháke oĩ che rayhu'ỹva.
Ani rehejátei ha'a ipópekuéra, cháke opu'ãmbáma ha oñe'ẽ rei che rehe. Che jukase hikuái.
Aikuaa Ñandejára imba'e porãtaha che ndive aikove aja pukukue.
Pejerovia Ñandejára rehe. Pende py'a guasúke ha ani pene ate'ỹ. Añetehápe ha'e peẽme, pejerovia Ñandejára rehe.
Ñandejára,ndéve niko añembo'e.Ani reñemokirirĩ che hegui,ne repenái ramo che rehe niko amanóta.
Ñandejára, che rendu rohenói ramo, ha che po ahupívo nde tupao marangatu gotyo.
Ani che mbotyryry umi iñaña ha hembiapo vaíva ndive, umi oñe'ẽ jave hapichápe opa mba'e omoporãva, ha ipy'apy katu ñañágui henyhẽ.
Emyengovia chupekuéra hembiapo vaikue. Ha'ekuéra ojapoháicha hapicháre, ejapo nde hesekuéra.
Ha'ekuéra nomomba'éiete Ñandejára ojapóva, hembiapokue ndohecharamóiete. Upévare, Ñandejára tohundi chupekuéra ha topu'ãve'ỹ.
Toñemomba'e guasu Ñandejára, ohendúgui che ñembo'e.
Ñandejára upe che mombaretéva, upe che mo'ãva ani haguãtei ojehu chéve mba'eve. Hese ajerovia. Avy'a che pytyvõ haguére, chupe aropurahéita.
Ñandejára hetã omombarete, ha'e oñangareko ha oipytyvõ mburuvicha guasu hembiporavo pyrépe.
Ñandejára, enohẽ ne retã jejopy vaígui, ha ehovasa umi ne mba'évape. Herekua ramo eiko, ha opa árape eisãmbyhy chupekuéra.
Pemomba'e guasu Ñandejárape,tekove yvága pegua.Pemomba'e guasu chupeha'e imbarete ha tuichágui.
Pemomba'e guasu héra ñane mbopy'a rorýva. Tupaópe, Ñandejára renondépe, peñesũ.
Ñandejára ñe'ẽ hyapupa y apére. Osunu Tupã tuichaitéva oñehendukávo. Ñandejára oñemoĩ yguasu ári.
Ñandejára ñe'ẽ hatã hyapu, Ñandejára ñe'ẽ opa rupi oñehendu.
Ñandejára ñe'ẽ yvyra máta ohakã'o, Ñandejára ohakã'o yvyra máta Líbano pegua.
Yvyty Líbano ha Sirión hérava, tóro ha vaka ra'ýicha ombopopo.
Ñandejára ñe'ẽ opoi tata rendy,
Ñandejára ñe'ẽ omboryrýi yvy ojeiko'ỹha, Ñandejára ñe'ẽ omboryrýi Cadés yvy ojeiko'ỹha.
Ñandejára ñe'ẽ oipoka yvyra mátakuéra, ha ka'aguy omoperõ. Tupaópe maymáva he'i: “Tupã niko tuicha”.
Ñandejára oguereko ama ipo guýpe, ha'e mburuvicha guasu opa árape guarã.
Ñandejára omombarete hetã, ha ohovasa py'a guapýpe.
Ovy'a upe ojeheja reívape iñangaipaha umívagui oiko tesarái.
Ovy'a upe hova mokõi'ỹva, Ñandejára oheja reívape hembiapo vaikue.
Namombe'úi aja che angaipa che piru che kãva'ekue, opa árape che pyahẽgui.
Ára ha pyhare niko nde po reity che ári. Yvytu aku ombopiruháicha yvoty, upéicha añyñýi.
Amombe'u ndéve che angaipa. Mba'evete namokañýi, che py'a pýpe arekógui ndéve aikuaaukávo. Umíva nde reheja rei chéve.
Upévare, opa nde rehe ojeroviáva, oñembo'éne ndéve ojejopy vai jave. Umi y ojupi ha ojaho'i ramo opa mba'e, ndohupytýi chéne chupekuéra.
Nde hína pe che rehe reñangarekóva, che pytyvõva ajejopy vai jave. Vy'ápe che añuãmbáva jejopy vaígui che pe'a jave.
Ñandejára he'i: “Che roheko mbo'éta. Ahechaukáta ndéve moõ rupípa rehova'erã, ha nde rehe ajesarekóta opa árape.”
Ani pende rova tavy ku kavaju térã mburikáicha, ikatúva ñañemboja hese fréno ijurúpe mante oguereko ramo.
Hembiapo vaíva heta ohasa asýne. Ñandejára rehe ojeroviávape katu imborayhu oñañuãmbáne.
Pevy'a Ñandejára rehehápe peẽ pende reko jojáva. Umi imba'e porã ha imarangatúva topurahéi vy'a pópe.
Mayma imarangatúvatomomba'e Ñandejárape.Omomba'e guasuva'erã voíntechupe, opa imarangatúva.
Pemomba'e guasu Ñandejárape mbaraka púpe, árpa púpe, pepurahéi chupe.
Purahéi pyahu pehenduka chupe. Pembopu porãke ha peguerosapukái chupe.
Upe Ñandejára he'íva niko añete, ha opa mba'e ojapo teko jeroviápe.
Ha'e ohecha ramó teko joja ha opa mba'e hendápe ojejapóva. Yvy niko henyhẽ chovi imborayhúgui.
Ñandejára ñe'ẽ rupi yvága ojejapo, ha ipytu rupi opa mba'e yvágare oĩva.
Yguasukuéra ombyatypa kambuchípe guáicha, ha yvy guýre osyrýva ombyaty yvy ruguáre.
Opavave tomomba'e guasu Ñandejárape, ha mayma yvy apére oikóva tomomba'e chupe.
Ha'e oñe'ẽ ha opa mba'e ojejapo, he'ínte ha opa mba'e oiko.
Ñandejára oitypa yvýre opa mba'e tetãnguéra ojaposéva.
Umi mba'e Ñandejára ojaposéva katu ndopa reíri chéne araka'eve.
Ovy'a upe tetã oguerekóva Tupãme ijára ramo, upe tetã ha'e oiporavova'ekue imba'e teerã.
Ñandejára omaña yvága guive ha opavavépe ohecha.
Upe ha'e oĩhágui oma'ẽ opa yvy apére oikóvare.
Ha'e maymáva angapy apohare ha oikuaa opa mba'e maymáva ojapóva.
Ndaha'éi iñorãirõhára hetágui mburuvicha guasu osẽ porãva ñorãirõgui, térã imbaretégui osẽ porãva kuimba'e py'a guasu.
Kavaju nañanerenohẽi jejopy vaígui, imbarete ramo jepe nañanerenohẽi jejopy vaígui.
Ñandejára katu oñangareko umi chupe omomba'évape ha imborayhu rehe ojeroviávape.
Umívape ha'e ndohejái omano. Omoingove katu chupekuéra ñembyahýi guasu ou jave.
Ñandejára rehe ore rojerovia. Ha'e upe ore pytyvõ ha oñangarekóva ore rehe.
Ñandejára ore mbopy'a rory ha héra marangatu rehe rojerovia.
Ñandejára, ne mborayhu ta ore añuãmba. Upéva roha'arõ nde hegui.
Ñandejára,epu'ã umi che rehe opu'ãvare,eñemoĩ umi che rehe oñemoĩvare.
Eipyhy ne mo'ãha, ñorãirõme rejokóva ne renondépe, ha eju che pytyvõ.
Eipyhy nde yvyra akua puku ha eñemoĩ umi che muñávare. Ere chéve che renohẽtaha jejopy vaígui.
Taiñakã tavy ha toñemotĩ umi che jukaséva, toguevi ha tojepicha umi che rundiséva.
Ku kapi'ýicha yvytu oguerovevéva, Ñandejára remimbou tombotyryry chupekuéra.
Hapekuéra taisỹi ha taiñypytũ, Ñandejára remimbou omuña vove chupekuéra.
Reiete ñuhã omoĩ chéve hikuái, reiete yvykua ojo'o che raperãme.
Oimo'ã'ỹhágui, to'a hi'árikuéra mba'e vai ndetuicháva. Ha'ekuéra to'a iñuhãnguérape ha upe yvy kuápe ha'ekuéra voi ojo'ova'ekue.
Upévo, avy'áne Ñandejára rehehápe, che renohẽ haguére jejopy vaígui.
Che py'aite guive Ñandejárape aropurahéi ha'évo: “Tupã, ndeichagua niko ndaipóri. Nde reipe'a ikangývape imbaretéva po guýgui, ha imboriahúvape umi ipo jopývagui.”
Oñe'ẽ rei ha ijapúva opu'ã che rehe. Mba'e aikuaa'ỹvare oporandu chéve hikuái.
Iporãva ajapóva omyengovia chéve tembiapo vaípe. Ha che py'a yvýre ho'a.
Ha'ekuéra hasy jave katu, che upe chupekuéra añandúva. Añemonde ao vosakuépe ha ndakaruvéi, ha che py'a pýpe añembo'e mante.
Che irũ térã che ryvýre ajapo ramo guáicha, che sy arombyasy ramo guáicha, tĩndyhápe aiko ágotyo pégotyo.
Upéi katu ha'a, ha opukapa che rehe hikuái. Oñemoĩmba che rehe ha ku che kuaa'ỹ ramo guáicha che nupã ha oñemboharái che rehe hikuái.
Vaípe che rereko, oñembohory ha omaña vai che rehe hikuái.
Ñandejára, Araka'e peve piko remañátante che rehe? Ejúpy che pe'a jejopy vaígui, ani umi jaguaretéicha okororõva ojapo che rehe mba'eve.
Upéicha ramo, maymáva rovake romomba'e guasúta, ha rogueropurahéita opavave apytépe.
Reiete ovy'a umi ndaija'éiva che rehe. Reiete oñembyesa'i umi reiete ndacherayhúiva.
Umíva ndoikoséi py'a guapýpe, imboriahúvape ojopy vaipa ha opáicha oha'ã chupekuéra ombotavy haguã.
Ijuru guasu ha he'i che rehe: “Roikuaapáko upe rejapóva.”
Ñandejára, rehechapáma niko ko oikóva. Ani rekirirĩ ha reñemomombyry che hegui.
Epáy, epu'ã Tupã che Jára. Eju che pytyvõ.
Tupã che Jára, eju che pytyvõ. Ani rehejátei opuka che rehe hikuái,
térã he'i: “Jajapóma hese upe jajaposeva'ekue. Oikopáma hese.”
Toñemotĩ ha tojepicha umi ovy'áva chéve ho'a vai haguére. Tojesarea ha toñemotĩ umi he'íva ijehe tuichaveha che hegui.
Umi che ndive oĩva ha oipotáva asẽ porã, tovy'a, topurahéi ha te'i: “Tuichaite mba'e niko Ñandejára, oipotaetereíva hembiguái oiko py'a guapýpe.”
Nde reko joja aropurahéita, ha opa árape ndéve romomba'e guasúta.
Ani nde pochy oĩ haguére iñañáva.Ani reikoseheko joja'ỹva oikoháicha.
Umíva voiete kapi'ýicha ipirúne ha ñana roguéicha oñyñýine.
Ñandejára rehe ejerovia ha ko yvy ári reikóvo rehupytýne py'a guapy.
Ñandejára nde py'a tombovy'a, ha'e ohupytykáne ndéve opa mba'e nde py'aite guive reipotáva.
Ñandejára pópe emoĩ nde rekove, hese ejerovia, ha ha'e oñangarekóne nde rehe.
Kuarahýicha ojajáine nde reko joja, araícha hesakãne nde reko potĩ.
Kirirĩháme eiko Ñandejára rovake, ha eha'arõ ha'e ta ne pytyvõ. Ani ne mbopochy upe oñakã rapu'ãva, térã upe ñuhã omoĩva hapichápe.
Ani nde pochy ha reñemyrõtei, pochy niko opa mba'e mbyaiha.
Oñemosẽmbáta ko yvýgui iñañáva, ha oñemomba'éne hese umi Ñandejárare ojeroviáva.
Ko'ẽrõite opámane iñañáva, ndojejuhúi chéne ojehekave ramo jepe.
Imboriahúvape opytapáne ko yvy, ha py'a guapýpe oikóne hikuái.
Omaña vai iñañáva heko potĩvare, ha oñeha'ã omoĩ vai chupe.
Ñandejára katu opuka oikuaágui iñañáva hi'ára guahẽmaha.
Umi iñañáva ohekýi ikyse ha oipepy ihu'ykuéra, oity haguã imboriahúvape ha ojuka haguã heko potĩvape.
Ikyse ojekutúne ipy'áre ha ihu'ykuéra opẽmbáne.
Umi mba'e ohupytýva heko potĩva, iporãve opa umi mba'e iñañávape hembývagui.
Iñañáva pyapy oñemopẽmbáne ha Ñandejára oipytyvõne heko potĩvape.
Ñandejára oñangareko heko potĩvare, chupe ome'ẽ yvy imba'e teerã.
Ndohasa asýi chéne ha'e, ha hyguãtãne ñembyahýi guasu ou ramo.
Iñañáva oñehundipáne. Ñandejára rehe oñemoĩva tatatĩcha opa reíne, ñana piru okái ramo guáicha.
Iñañáva omba'e poru hapichágui ha nome'ẽveí chupe imba'éva. Heko potĩva katu ipojera.
Umi Ñandejára ohovasávape, umíva ohupytýne yvy. Umi ha'e ojahéivare, umíva oñehundipáne.
Ñandejára oisãmbyhy yvypóra rekove, ha'e omboguata chupe hapére.
Ho'a ramo jepe opu'ã jeýne, Ñandejára oguerekógui chupe ipópe.
Che mitãva'ekue, ko'ágã katu che tujáma, ha ndahecháiva heko potĩva oikotevẽ ramo, térã ta'ýrakuéra ojerure ramo upe rupi rei ho'uva'erã.
Imba'e porã katu ha'e, ha oikotevẽvape oiporuka. Ta'ýrakuéra opa mba'e ohupytýne.
Eheja ivaíva ha ejapo iporãva ha nde repyta mo'ãi yvy'ỹre.
Ñandejára ohechase teko joja, ha ndoheja reíri chéne umi hese ojeroviávape. Hembiapo vaíva oñehundipáne, ha ta'ýrakuéra oñemosẽne ko yvýgui.
Heko potĩvape opytapáne ko yvy, ha upépe ha'ekuéra oikóne opa árape.
Heko potĩva ñe'ẽ arandu memete, ha opa mba'e he'i hendapete.
Tupã mbo'epy oĩ ipy'a pýpe, ha noñepysãngái chéne.
Iñañáva omangea, heko potĩvape ojuka haguã.
Ñandejára ndohejamo'ãi ho'a ipópe, térã oje'e hese ojapoha mba'eve hendape'ỹ.
Ñandejára rehe ejerovia ha ejapo ha'e he'íva, yvate ne mopu'ãne ha ome'ẽne ndéve ko yvy. Ndete voi rehecháne iñañáva oñehundi ramo.
Ahecha peteĩ iñañáva oñemoha'enteséva opu'ãva ku yvyra máta guasúicha.
Upéi, ahasa jeývo upe rupi, ndahecha véima. Aheka ha ndajuhúi.
Emaña heko potĩ ha oiko porãvare, py'a guapy oha'arõ chupe henonderã.
Heko vaíva katu oñehundíne, ha ita'ýrakuéra ojejukapáne.
Ñandejára oipytyvõ heko potĩvape, hendápe ha'ekuéra oguahẽ kuaa ojejopy vai jave.
Ñandejára oipe'a chupekuéra upe jejopy vaígui, ha'ekuéra ojerovia haguére hese.
Tupã,esẽ che rehehápe.Eñemoĩ che ykére,ani haguã ha'a iñaña,ijapu ha heko vaíva pópe.
Tupã, nde niko upe che mo'ãva. Mba'ére piko upéicha ramo che mboyke? Mba'ére piko aikóta añembyasy, ha ojopy vaíta che ndive umi che rehe ija'e'ỹva?
Ehesape ha emyesakã chéve che raperã, ikatu haguã aguahẽ nde yvyty marangatúpe, upe nde reikohápe.
Aguahẽne Tupã oñemomba'e guasuhápe, upe che rekove ombohorýva rendápe. Árpa púpe aropurahéine Tupã, che Járape.
Mba'ére piko kóicha che kangypa? Mba'ére piko che py'a tarova? Tupã rehe niko ajerovia, chupe arohorýne. Ha'e hína Tupã, upe che pe'áva jejopy vaígui.
Salmo, Coré ra'ykuéra rembiapokue.
Opa tetãnguéra pejepopete, vy'a pópe perosapukái Tupãme.
Ñandejára yvateteguágui jakyhyjeva'erã, ha'e hína mburuvicha guasu.
Hese ae ambue tetã guápe ñamyakãsã, ha'e omoĩ tetãnguéra ñande po guýpe.
Ñande rayhúgui ome'ẽ ñandéve Jacob ñemoñarévape, yvy ñane mba'e teerã, yvy ñane rakate'ỹha.
Tupã Ñandejára ojupi iguapyhápe, sapukái ha turupúpe.
Pepurahéi! Pepurahéike Tupãme! Pepurahéi! Pepurahéike ñande ruvicha guasúpe!
Tupã hína tetãnguéra ruvicha guasu, peropurahéike chupe.
Tupã oisãmbyhy tetãnguéra, Tupã oĩ iguapyha marangatúpe.
Opaite mburuvichakuéra oñemoĩ Tupã, Abraham Jára, retãgua ndive. Tupã oĩ mburuvicha guasukuéra ári, ha'e upe imbaretevéva opavavégui.
Ñandejára,Tupã oĩva opa tupã ári,oñe'ẽma.Ha'e ohenóiopa ko yvy apére oikóvape,kuarahy resẽ guivekuarahy reike peve.
Sión, táva ne porãmba jepéva, upépe Tupã omimbipa.
Oúma Tupã, ndoúiri kirirĩháme. Henonderã ou tata oporombokusuguéva, ha ijerére katu, yvytu ratã oturuñe'ẽ.
Omoĩ yvága ha yvy ohendu haguã, hetã guápe ombojovakévo.
“Pembyatypa umi che momba'évape, umi imba'e kuave'ẽ rupi iñe'ẽ ome'ẽva'ekue chéve.”
Tupã upe oporombojovakéva. Yvága omombe'u ha'e heko jojaha.
Israel che retã! Ehendu ko ha'étava ndéve! Che ahechaukáta ndéve mba'éichapa reime. Che niko Tupã nde Jára.
Mba'eve ndarekói ha'eva'erã mymbahapy ha mymba juka rehe pejapóva chéve. Umíva niko opa árape che renondépe pemoguahẽ.
Ndajeruréi peẽme pene rymba tóro, térã kavara mácho pende korágui.
Che mba'énte voi niko tymba ka'aguy, ha tymbakuéra yvyty rupi oikóva.
Che mba'e niko guyrakuéra, ha tymbakuéra ñu rupi oikóva.
Che ñembyahýi ramo, Piko amombe'úta peẽme? Che mba'e niko ko yvy ha opa mba'e ipype oĩva.
Che nga'u piko akaru tóro ro'óre, térã kavara mácho ruguy kuére?
Emomba'e guasu Tupãme nde py'aite guive, ha eikuave'ẽ chupe upéva.
Che renói rejejopy vai jave, ha che upégui roguenohẽta, ha nde che momba'e guasúta.
Iñañávape Tupã he'i: “Mba'éicha rupi piko che rembiapoukapy nde jurúgui ahendu? Mba'éicha rupi ne mandu'a che ñe'ẽme'ẽre?
Roheko mbo'e ramo niko mba'eve ndereikuaaséi, ha che ñe'ẽre nderejepy'apýi.
Mondaha rejuhu ramo, hendivéma reñemoĩ, kuña rapykuéri oikóva ndive nde rejehe'a.
Nde japu ha ne ñe'ẽ rei haguã katu reimembaite.
Reguapy ha nde ryvýre retaky, chupéma remoherakuã vai.
Opa ko'ã mba'e niko rejapo. Ha piko reipota akirirĩ? Nde piko reimo'ã che ndeichaguaha mba'e? Nde rovakete anohẽta ndéve ne rembiapo vaikue, ha aikuaaukáta ndéve mávapa che.
Pehendu porãke kóva, peẽ Tupãgui pende resaráiva! Ani ágã che pohundi, ha napenepohãvéi!
Pe che momba'e guasúva ipy'aite guive, ha oikuave'ẽva chéve upéva, ha'e che momba'e. Ha upe tape porã rehe oikóvape anohẽne jejopy vaígui.”
Mayma yvy apére peikóva,vy'a pópe pepurahéi Tupãme.
Héra peropurahéi,
ha peje chupe: “Tuichaite mba'e niko ne rembiapokue. Nde pu'aka mbaretégui, umi nde rehe oñemoĩva'ekue jepeve ne rendápe oñemboja.”
Opavave ne momba'e guasu nde rereropurahéi.
Peju pehecha Tupã rembiapokue, umi mba'e hechapyrãva ñande rehehápe ojapóva.
Yguasu niko mbyte rupi omboja'o, ha ñande ru ypykuéra upe rupi oguatahápe ohasa. Ha upéva heta ñane mbovy'a.
Ipu'akágui opa mba'e oguereko ipo guýpe. Opa mba'e tetãnguéra rupi oikóva ha'e ohecha, ani haguãtei avave hese opu'ã.
Opavave tetã pemomba'e guasu Tupãme. Pehenduka pende purahéi Tupãme.
Hese ae niko jaikove, ha nañanderejái ñañehundi.
Tupã, opáicha niko nde ore ra'ãva'ekue, ha pláta oñemboykuháicha ipotĩ haguã, rejapo ore rehe.
Ñuhãme ore reity, ha remoĩ ore apére mba'e pohýi.
Amo ipahápe oimeraẽva pópentema ore rejava'ekue. Y ha tata rupi rohasa, ha péina ko'ágã ore piro'y.
Nde tupaópe aikéne che remikuave'ẽ ahapývo, ajapo haguã umi ha'eva'ekue ajapotaha.
Heta mba'e niko ajejopy vaígui ha'eva'ekue ajapotaha.
Mymba ikyráva ndéve aikuave'ẽne. Tóro ha kavara kyra ndéve ajukáne, ovecha mácho ndéve guarã ahapýne.
Peẽ Tupã pemomba'éva, peju tamombe'u peẽme mba'épa ha'e ojapo che rehe.
Héra niko ahenói ha chupe amomorã.
Oime rire areko che py'a pýpe ivaíva, ha'e nacherendúiva'erã mo'ã.
Che rendu katu ha'e, chupe añembo'e ramo.
Tupã hovasapy! Ha'e che ñembo'e ohendu, ha akóinte che rayhu.
Ñandejára,ne rendápe niko aguahẽ,ani che rejátei añemotĩ.
Che pytyvõ ha che renohẽ ko ajejopy vaihágui, Nde, nde reko jojágui, Che rendu kena, che pe'a jejopy vaígui.
Nde upe reñangarekóva che rehe, nde guýpe añemo'ã ha nde che renohẽ jejopy vaígui. Nde hína upe che rehe reñangarekóva ha upe che mo'ãva.
Tupã, che pe'a umi hembiapo vaíva po guýgui, umi iñaña ha che jukaséva po guýgui.
Nde rehénte voi Tupã che mitã guive ajerovia, nde rehénte voi ajeko.
Che sy ryépe aime ramo guare upe guivéma voi nde rehe ajeko. Nde upe che renohẽva'ekue che sy ryepýgui, upévare romomba'e guasúne opa árape.
Heta che recháva opyta ijurujái, ohecha niko vaípe aikoha. Che katu nde pepo guýpe añemo'ã,
ha ára pukukue ndéve romomba'e ha ha'e ndé nde tuichaha.
Che tujávo ani che reja rei, che kangývo ani nde resarái che hegui.
Umi che rayhu'ỹva otaky che rehe, umi che jukaséva he'i kirirĩháme:
“Tupã niko oheja reíma chupe. Tapeho hapykuéri, pejapyhy. Avave noipytyvõmo'ãi chupe.”
Tupã, ani reñemomombyry che hegui. Pya'e eju che pytyvõ.
Umi che rehe oñemoĩva toñemotĩ ha toñehundi, umi oipotáva ahasa vai tĩndyhápe toiko ha tojepukapa hesekuéra.
Che katu, nde rehénte ajeroviáne ha ára ko'ẽre ko'ýte romomba'e guasúne.
Opa árape amoherakuãne, nde ore renohẽha rojejopy vaihágui ha reme'ẽha oréve teko joja. Jepe ko'ã mba'e ndaijái che akãme.
Amoherakuãne umi mba'e tuichaite rejapova'ekue Ñandejára. Amoherakuãne nde añonteha upe nde reko jojáva.
Tupã, che mitã rusu guive niko nde che reko mbo'e ha ko'ágã peve amombe'u umi mba'e tuichaite nde rejapova'ekue.
Ko'ágã niko che tujáma ha che akã iñapatĩ, Tupã, anítei che reja rei. Amombe'úne gueteri umi ouva'erãme umi mba'e pyapy mbaretépe rejapova'ekue.
Ñandejára, nde reko joja yvágare ojepyso, tuichaite mba'e niko nde rejapo. Máva piko ndéicha Tupã?
Heta mba'e vai ha jepy'apy rupi che mbohasa, ágã amo ipahápe che mopu'ã jeýne. Yvykua ruguágui che renohẽ jeýne,
ha che moĩ porãvéne ymave guarégui. Upéi ejúne che myangapyhy.
Arpapu rorýpe romomba'e guasúne, nde hína Tupã ijeroviapy. Mbaraka púpe rogueropurahéine, nde hína Israélpe upe nde reko marangatúva.
Vy'ápe rogueropurahéine che rekove niko renohẽ ojejopy vaihágui.
Ára pukukue amombe'úne nde reko jojaha, ha umi oipotava'ekue ahasa vai ho'úne ñemotĩ.
Tupã,eme'ẽ mburuvicha guasúpe teko jojaha mburuvicha guasu ra'ýpe teko potĩ,
ikatu haguãicha ne retã oisãmbyhy hekopete, ha imboriahúvape ohecha kuaa.
Py'a guapy ha teko joja yvytýgui toguejy ne retãgua ári.
Mburuvicha guasu toñangareko imboriahúvare, tohecha kuaa imboriahúva mitãnguéra, ha tohundi umi chupekuéra ojopy vaívape.
Kuarahy ha jasýicha toikove puku opa árape.
Tojogua ku ama ha ysapýpe pe yvy ha umi ñu omohe'õva.
Hetãme tojeiko hendapete ha hetã toisãmbyhy jasy oñehundi peve.
Peteĩ yguasúgui ambue peve upe yvy toĩ ipo guýpe, Éufrates ysyry guive yvy opaha peve.
Umi yvy ojeiko'ỹha rupi oikóva ha hese oñemoĩva, umíva toñemomichĩ ha toñemoĩ ipo guýpe.
Mburuvicha guasu Tarsis ha tetã mombyrygua tomba'e me'ẽ chupe opa árape, mburuvicha guasu Sabá ha Sebá pegua tome'ẽ chupe hetã mba'e.
Opavave mburuvichakuéra toñemomichĩ henondépe. Opavave tetãnguéra toñemoĩ ipo guýpe.
Ha'e oguenohẽta imboriahúvape ojerure vove chupe jejopy vaígui, ha oikotevẽvape ndorekóiva mamo oho haguã.
Oiporiahurerekóne imboriahúvape ha chupe oguenohẽne jejopy vaígui.
Jejopy vai ha jerereko vaígui oguenohẽne chupekuéra, umíva rekove ohecha ramoetereígui ha'e.
Toikove puku ñande ruvicha guasu! Óro Sabá pegua toñeme'ẽ chupe! Opa árape toñeñembo'e hese! Opa árape tojehovasa!
Umi trigoty tomyenyhẽ ñane retã, umi yvyty toñuãmba. Líbano yvytýpe guáicha taheñói umi mba'e ra'ỹi, ha tahi'a heta, ñana hetaháicha.
Mburuvicha guasu réra topa'ỹ araka'eve, taherakuã kuarahy oñehundi peve. Tetãnguéra tojehovasa ipo rupi, ha umíva tombovy'a chupe.
Toñemomba'e guasu Tupã Israel Jára, ha'e añoite mba'e hechapyrãva ojapo.
Héra toñemomba'e opa árape, ha imimbikue tomyenyhẽ ko yvy.
Ko'ápe opa David, Jesé ra'y, ñembo'ekuéra.
Ajépa ipy'a porã Tupã,Israel ha umi ipy'a potĩva ndive!
Che katu haimete añepysãnga, michĩ-michĩ ha che pysyrỹi mo'ã,
ahecha ramógui ha aikoségui umi iñaña ha oñemoha'entese vaicha.
Chupekuéra ndoipy'apýi mba'eve, ikyra kyra ha hesãi joa.
Ha'ekuéra ndoikuaái jehasa asy, térã jejopy vai ambue yvypóraicha.
Upévare, oñembojeguaka ñemoha'entesépe, ha oñemboao pochy vaípe.
Ipy'apýgui ñaña mante otyky, ha iñakãme ivaíva ombojere.
Oñembohory ha oporoja'o rei, ha he'i ha oporojopytaha.
Iñe'ẽme ondyvu yvágare, ha yvypóra rehe oiko oñe'ẽ rei.
Upévare, maymáva ohecha ramo chupekuéra, ha oguerovia joa umi he'íva.
He'i hikuái: “Tupã nga'u piko oikuaáta”? Ohecháta nga'u piko upe Yvatetegua?
Péicha niko umi iñañáva, mba'evete ramo guáicha, mba'e reta ombyaty.
Maerã piko aipo ramo ajapo iporãva, ha che po namongy'amo'ãi?
Ko ára pukukue añenupãva, ha pyharevekue katu añembyepoti.
Ha'e rire ramo ha'ekuéraicha apu'ãva'erã mo'ã ne retã guáre.
Opáicha añeha'ã aikuaa haguã, ha ndoikéi chéve che akãme.
Aike rire ae tupaópe ahecha kuaa moõpa oñehundíta hikuái.
Isỹi hape remoĩ chupekuéra, ha remyaña oñehundi haguãme.
Peteĩ tesa pirĩme oñemondyipa ha kyhyjégui omanomba hikuái.
Ku ñande képe jahecha ramo guáicha ha ñande páype opa reíva, upéicha repu'ãvo nde Tupã, ha'ekuéra opa rei.
Che renyhẽ py'arógui ha ñembyasýpe aikómi.
Ndaikuaái che výro ha che tavyha ha ndaha'eiha mba'evete ne renondépe.
Che katu ne ndive opa ára aikóne che pógui che rereko.
Che reko mbo'évo che sãmbyhy, amo ipahávo, jeroviapópe ne rendápe che moguahẽne.
Nandéirõ piko máva areko yvágape? Ne ndive, mba'e piko chéve ko yvy?
Jepevénte ikangy che akã ha che rete, Tupã upe che py'a omombaretéva, ha hesénte voi aikotevẽ.
Umi nde rero'ỹrõva opa vai, nde rehundi umi ne mboykéva.
Chéve guarã iporãva, che aguĩ Tupãgui. Nde ha'e che Jára, upe che mo'ãva, ha amombe'úne opa mba'e rejapóva.
Pehendu che retãguache remimbo'e,pejapysaka ko ha'évare.
Añe'ẽta peẽme ñe'ẽ poravo pyrépe, amombe'úta peẽme oñemíva yma guive.
Umi mba'e rohendu ha roikuaáva, ha ore rukuéra ypykue omombe'uva'ekue
noromokañýi chéne ore ra'ykuéragui. Umi ouva'erãme romombe'úne, Ñandejára reko mimbipa ha ipokatu, ha umi mba'e hechapyrãva ha'e ojapova'ekue.
Tupã he'i hembipota Jacóbpe, ha Israélpe mba'éichapa oikova'erã. Ha'e he'i ore rukuéra ypykuépe ombo'e haguã ko'ã mba'e ita'ýrakuérape,
upéicha oikuaa haguã umi oúva ha umi hapykuéri jey oúva, ombo'e jey haguã ita'ýrakuérape.
Tupã rehe ojerovia haguã, ani haguã hesarái hembiapokuégui ha ojapo haguã Tupã rembipota.
Ani haguã ojogua túvakuéra ypykuépe, tekove iñakã guapy'ỹva ha maymávare opu'ãva, ipy'a mokõiva ha ojerovia'ỹva Tupã rehe.
Efraín ñemoñarekuéra, hu'y ipópe, oguevi ñorãirõháme.
Tupã ñe'ẽ me'ẽ omboyke ha hembiapoukapy ndojapói.
Hesarái umi mba'e Tupã ojapova'ekuégui ha umi mba'e hechapyrãva ohechaukava'ekuégui.
Mba'e hechapyrãva Tupã ojapo itúvakuéra renondépe, Soan ñúme, Egíptope.
Yguasu omboja'o ha ojováre y ojoko, ipa'ũ rupi chupekuéra ombohasa.
Árape, chupekuéra araípe oisãmbyhy, pyhare katu, tata rendýpe.
Yvy ojeiko'ỹháme ita ojoka ha upégui chupekuéra omboy'u.
Itágui yvu omoheñói ha upégui y osryry hatã.
Ha akóinte iñangaipa hikuái, ha yvy ojeiko'ỹháme upe Yvatete guáre opu'ã.
Oipy'a ra'ã hikuái Tupãme, ojerurepa rei chupe hembi'urã.
Oñe'ẽ Tupã rehe he'ívo: “Ikatu nga'u piko Tupã ñane mongaru yvy ojeiko'ỹháme?”
Añete niko ita oinupãvo y osẽ opa rupi osyry. Ikatúnepa upéicha mbuja ha so'o ho'uka ñandéve?
Ñandejára ipochy, ohendúvo chupekuéra, tata rendýicha Israelgua ndive ipochy,
ndojeroviáigui Tupã rehe ha ndogueroviáigui ikatuha oipytyvõ chupekuéra.
Tupã katu oñe'ẽ araípe amo yvate ha oipe'a yvága rokẽ.
Omongy hi'árikuéra maná hembi'urã, tembi'u yvága guápe chupekuéra omongaru.
Ho'u hikuái mbuja Tupã remimbou rembiapokuéva, hyguãtã meve okaru hikuái.
Kuarahy resẽ guio ombou yvytu, ha Yvy gotyo guio avei oipejuka,
ombou chupekuéra so'o yvy timbóicha, ha yvyku'i y rembe'ýpe guáicha guyrakuéra.
Ijapytépekuéra oity umíva, hóga jerekuéra rupi oity.
Okaru hikuái hyguãtã meve, Tupã ome'ẽva chupekuéra upe oipotáva.
Hyguãtã jave hikuái ha oguereko gueteri ijurúpe hembi'u,
Tupã ojapete hesekuéra ipochy. Umi Israelgua imbaretevéva ojejuka, ha iporavo pyréva omano.
Opáichavo, iñangaipa jeýnte hikuái, ha umi mba'e hechapyrãva ndogueroviái.
Peteĩ tesa pirĩme omombyky hekovekuéra, peteĩ tata pejúicha opa rei.
Tupã ojuka ramo hína chupekuéra upépe ae imandu'a hese, ha pya'e Tupã gotyo jere.
Imandu'a hikuái Tupã oñangarekoha hesekuéra, Tupã Yvatetegua oguenohẽha jejopy vaígui chupekuéra.
Ijurúpente chupe omomba'e, juru he'ẽnte ha'ekuéra oiporu,
ipy'a pýpe katu hova mokõi ha ñe'ẽme'ẽgui ojei.
Ha Tupã, ipy'a porãgui oheja rei chupekuéra hembiapo vaikue. Ohundi rangue chupekuéra, jey-jey ojejoko, ha pochýpe noñeme'ẽmbái.
Tupã imandu'a yvyporanteha umíva, opa reíva yvytúicha, ohasa ha ndouvéiva.
Mbovy jey piko opu'ã hese, ha oipy'apy chupe yvy ojeiko'ỹháme?
Jey-jey oipy'a ra'ã Tupãme. Ombopochy rasy imarangatúva Israel guápe.
Naimandu'ái mba'éichapa ha'e oguenohẽ chupekuéra ijopyha po guýgui.
Mba'e hechapyrãva ha'e ojapo Egíptope, ha mba'e ojehecha'ỹva Soan ñúme.
Ysyrýgui ojapo tuguy ha ndaikatuvéi hi'ýgui ojey'u.
Mbutu ñarõ ombou chupekuéra, ha ju'ieta sarambi ojapóva hesekuéra.
Tukueta ikokue omoperõ ha ho'upa hy'ái repykue.
Amandáu ohundi iparralty ha eláda yvakuéra ohapypa.
Ivakakuéra ombohasypa, ha ijovechakuéra ára tiri ojukapa.
Tupã ipochy hendy, ha oity opaichagua ivaíva.
Ojora hi'árikuéra ipochy ndohejái avavépe hekove, oheja uvei omano.
Ojuka opa Egiptogua ra'y ypykue oĩ haguéicha.
Upégui hetã guápe oguenohẽ, ha ovecháicha oisãmbyhy yvy ojeiko'ỹha rupi.
Oisãmbyhy chupekuéra okyhyje'ỹ haguãicha, ha umi imuñaharépe yguasúpe ojaho'i.
Ijyvy marangatúpe chupekuéra ogueraha, ha upe yvyty rehe ha'e oñemomba'e.
Tetãnguéra omosẽmba hetãgua renonderãgui. Chupekuéra upe yvy omboja'o oitývo po'a, ha ome'ẽ peteĩ-teĩme ijyvyrã.
Ha'ekuéra oipy'a ra'ã Tupã Yvatete guápe ha opu'ã hese. Ndojapói hembiapoukapy.
Itúvakuéra ypykuéicha ojeheja Tupãgui ha hu'y oho karẽ vaicha opia tape porãgui.
Ombopochy chupe hikuái omopu'ãvo altar tupã gua'úpe umi ijyvateha rupi ha umíva omomba'évo, omoñeko'õi Tupãme.
Tupã ipochy ohechávo ko'ã mba'e, ha mba'eve ndoikuaasevéi Israélgui.
Osẽ oho Silógui, hekoha oĩháme, upe ha'e oikoha yvypóra apytépe.
Oheja ho'a ambue tetãgua pópe ikarameguã, ipokatu ha heko mimbipa rechaukaha.
Ipochyetereígui hetãgua ndive oheja chupekuéra ojejukapa kyse pukúpe.
Karia'ykuéra omanomba ñorãirõháme, ha opa purahéi kuñataĩnguéra omenda mo'ãva'ekuépe.
Pa'ikuéra kyse pukúpe ojejukapa ha hembirekokuéra ndaikatúi oguerombyasy.
Tupã katu opu'ã ku okehágui opáyrõ guáicha, ku oñorãirõva ojera ramo guáicha kaguy ho'u rire,
ondyry umi hese oñemoĩvare, omboguevi chupekuéra, ñemotĩrã opyta haguãicha opa árape.
José róga guágui mba'eve ndoikuaaséi. Efraín ñemoñarépe ndoiporavói,
Judá ñemoñarépente oiporavo, ha yvyty Sión, ha'e ohayhúva.
Omopu'ã hogarã yvágaicha ijyvatéva ha omohenda ko yvy oĩ hatãháicha.
Hembiguái Davídpe oiporavo, ovecha apytégui chupe oguenohẽ.
Ovecha rapykuéri oikohágui chupe ohenói, oñangareko haguã hetã guáre, oisãmbyhy haguã Israel guápe.
Py'a porãme David oñangareko Tupã retãre, ha ha'evégui oisãmbyhy porã chupekuéra.
Há Tupã!Umi nde rehe ojerovia'ỹvaoike ne retãme,nde tupao marangatu omongy'a,Jerusalén oitypaha yty atýra oheja.
Ne rembiguáikuéra re'õngue yryvu rembi'urã oheja hikuái, ha umi nde rehe ojeroviáva ro'okue tymba ñarõme ho'u haguã.
Huguykue ýicha oñohẽ hikuái Jerusalén jerére, Ha mávapa umi te'õngue oñotỹta?
Umi ore jere rupi oikóva oñembohory ore rehe. Ojepukapa niko ore rehe opa rupi.
Há Tupã! Araka'e peve piko nde pochýta ore ndive? Nde pochykue piko tatáicha ojepotáta?
Nde pochýna ambue tetãnguéra ndive, umi nde rehe ojerovia'ỹva ha na ne momba'e guasúiva.
Umíva niko omokõ Israel guápe, ha sarambikuépe oheja ko ne retã.
Ani rejopy ore ndive ore rukuéra ypykue rembiapo vaikuére. Pya'e kena ore poriahurereko, cháke vaípe rojecha.
Tupã, eju ore pytyvõ, nde upe ore renohẽva jejopy vaígui. Nde réra rehehápe, eju ore pytyvõ ha eheja rei oréve ore angaipa.
Mba'ére piko he'íta umi nde rehe ojerovia'ỹva: “Moõ piko oime Tupã?” Ore resa renondépe ha opa tetãnguéra ohecha haguã emyengovia umi oñohẽva'ekuépe, ne rembiguái ruguy.
Toguahẽ ne rendaitépe umi iñapytĩmby oikóva rembijerure, ha nde pyapy mbaretépe eipytyvõ umi ojejukátavape.
Ejahéi jo'a-jo'a umi tetã ore jere rupi oikóvape opa umi mba'e nde rehe ojapova'ekuére.
Ore niko ne retã. Ore umi nde ovecha, ha nde ore rerekua. Opa árape romomba'éne, ha rogueropurahéine opa árape.
Tupã opu'ã tupãnguéra atýpeha oñehendukaha ombojovake chupekuéra.
“Araka'e pevépa peporombojovakéta hekope'ỹ ha pembojeroviáta iñañávape?
Peipytyvõ umi ha'eño ha ityre'ỹvape, pehecha kuaa imboriahu ha ojejopy vaívape.
Peipytyvõ umi ikangy ha imboriahúvape, ha peipe'a chupekuéra umi hembiapo vaíva po guýgui.”
“Pende tavy ha mba'eve ndapeikuaái, peiko ramo guáicha pytũ guýpe. Yvy amo huguaite guive osusũ.
Che ha'e pende rehe: ‘Tupã niko peẽ, upe Yvatete oikóva ra'y.’
Amo ipahápe yvypóraicha jeýnte pemanóta, peñehundíta mburuvichakuéra oñehundiháicha.”
Tupã, epu'ã embojovake ko yvy. Nde hína opa tetãnguéra jára.
Che rendu kena Tupã.Mboriahu niko che ha vaípe ajecha.
Eñangareko che rehe, nde rehe niko ajerovia. Eipe'a jejopy vaígui ne rembiguái nde rehe ojeroviávape.
Che poriahurereko kena Tupã, ndéve ajerure asy ára pukukue.
Che mbopy'a rory Tupã, ne rendápe che ñembo'e amoguahẽ.
Tupã, nde niko ne mba'e porã ha reheja rei oréve ore rembiapo vaikue. Ne renyhẽ mborayhúgui umi ne momba'évape guarã.
Há Tupã, ehendu che ñembo'e. Ejapysaka ko ndéve ajerure asývare.
Ndéve añembo'e asy aime vai jave nde che pytyvõgui.
Ore Jára, ndaipóri ndeichagua tupã. Ndaipóri ojapóva umi mba'e nde rejapóva.
Ore Jára, opa tetã niko ne rembiapokue, oúne oñesũ ne renondépe ha ne momba'e guasúne hikuái,
nde tuicha ha rejapógui mba'e hechapyrãva. Nde añónte niko Tupã.
Há Tupã, ehechauka chéve nde rape ikatu haguã aiko nde reipotaháicha. Che mbopy'a peteĩ nde réra amomba'e haguã.
Tupã che Jára, che py'aite guive ndéve apurahéine ha nde réra amomba'éne.
Nde niko che rayhueterei, nde rehejáiva'ekue ha'a omanóva ohohápe.
Há Tupã! Umi oñemoha'enteséva opu'ã che rehe, umi teko vai atýra che jukase, nde hegui oikuaase'ỹ rehe mba'eve.
Nde katu che Jára, Tupã reporombyasy katúva ha nde py'a porãva, nde pochy kuaa'ỹva ha reporohayhu etéva, ha avavépe neremboykéi.
Ema'ẽ che rehe ha che poriahurereko, che renohẽ jejopy vaígui ha che mombarete.
Ehechauka chéve ne py'a porãha che ndive, upéicha ramo umi che rayhu'ỹva opytáne otĩ, ohechávo nde che pytyvõ ha che mbovy'aha, Tupã.
Tupã omopu'ã hogarãumi yvyty marangatúpe.
Opa Israel táva apytégui Sión hína upe ha'e ohayhuvéva.
Heta mba'e neporãva niko oje'e, nde rehe, Tupã táva:
“Egipto ha Babilonia ne ndive oĩ. Filistea, Tiro ha Etiopía nde rehegua voi.”
Kóicha oje'éne táva Sión rehe: “Kóva ha amóva niko upépe ára resa ohechava'ekue. Upe Yvatetegua, ha'ete voi, pe táva omopu'ã.”
Tupã omoĩvo tetãnguéra réra kuatiáre, he'íne umívare: “Kóva niko upépe ára resa ohechava'ekue.”
Purahéi ha jerokýpe he'i joáne hikuái: Ko'ápe ajuhu opa mba'e iporãva.
Ore Jára,nde upe ore mo'ãvaopa ára, ha ymaite guive.
Umi yvyty opu'ã mboyve, ko yvy ojejapo mboyve, ymaite guive opa árape guarã, nde hína Tupã.
Nde upe yvypórape remondóva oiko haguã chugui yvy chupekuéra erévo: “Tapeho jey yvýpe pepa.”
Mil áño niko ndéve guarã ku ára ohasava'ekuéicha, opa jeýmava, térã ku pyhare mbykýicha, pya'e ohasáva.
Ku jake ramo guáicha sapy'aite reraha chupekuéra, ku ñana heñói vaicha, ko'ẽ vove.
Pyhare heñói ha ipoty, ka'aru haviru ha ipiru.
Nde pochy niko ore porupa, ha ndoroikuaái upe rojapótava.
Ore rembiapo vaikue remoĩ ne renondépe, ha umi ñemiháme roguerekóva rehechapa.
Nde pochýgui ore ndive remombyky ore rekove, ha áño rohasáva ore pytúicha mbyky.
Amo 70 áño rupi jaikove, imbaretevéva ohupyty 80, heta ñamba'apo pohýi ha jahasa asy rei, umíva pya'e ohasa ha upéicha avei ñande rekove.
Mávapa oikuaáta mba'eichaitépa reporomongyhyje nde pochy vai ramo?
Ehechauka oréve ore rekove mbykyha ikatu haguã ore akã guapy.
Ore Jára, eju ore rendápe! Araka'e peve piko reñeha'arõukáta? Ore poriahurerekóna. Ore niko ne rembiguái hína.
Ára ko'ẽre ore myenyhẽ ne mborayhúgui ikatu haguã ore py'a rory roikove aja pukukue.
Umi ára nde ore mbohasa vai haguére, umi áño ore jopy vai haguére, emyengovia oréve ára porãme.
Ne rembiguáikuéra apytépe tojehecha ne rembiapo, ha ita'ýrakuéra apytépe nde reko mimbipa.
Tupã Ñandejára imba'e porãva ta ñande rovasa ha ta ñane pytyvõ ñasẽ porã haguã opa mba'épe.
Upe oikóva upe Yvatetegua ãme,ha oñemoĩvaupe Ipu'akapáva guýpe,
he'i Ñandejárape: “Tupã, nde hína upe che mo'ãva, nde rehe che ajerovia.”
Ndohejái chéne re'a ñuhãme, térã mba'asy oporojukávape.
Nde aho'íne ipepópe ha iguýpe reñemo'ãne. Heko jeroviaháva oñangarekóne nde rehe.
Pyharekue nderekyhyjemo'ãi mba'eve oporomondýivagui ha arakue hu'y ojepoívagui.
Nderekyhyjemo'ãi mba'asy pyhare oguahẽvagui, térã araitépe oporojukávagui.
Nde asu gotyo omano ramo mil, ha nde akatúa gotyo 10 mil, ndéve mba'eve ndojehúi chéne.
Nde resahóvo hesekuéra rehecháta mba'éichapa oñemyengovia heko vaívape hembiapo vaikue.
Ñandejára nemo'ã haguére ha upe Yvatetegua oñangareko haguére nde rehe,
mba'eve ivaíva ndojehumo'ãi ndéve, mba'asy noguahẽmo'ãi nde rógape.
Tupã he'íta hemimboukuérape oñangareko haguã nde rehe mamo reikoha rupi.
Ha'ekuéra ipópe nde rerekóta ani haguã reñepysãnga mba'eveichagua itáre.
Jaguarete ha mbói apyte rupi reguatáne, jaguarete ra'y rusu ha opaichagua mbóire repyrũmbáne.
“Ha'e oñemoĩgui che pópe anohẽta chupe jejopy vaígui, ha'e che kuaágui añangarekóta hese.
Ajapysakáta hese chéve oñembo'évo, ojejopy vai ramo hendive aiméta che. Añangarekóta hese ha amoherakuã porãta.
Amoingove pukúta chupe ha ovy'áta anohẽvo chupe jejopy vaígui.”
Mburuvicha guasu hína Ñandejára.Ñandejára oñeñuã mimbipápeha ojeku'akua pokatúpe.Hatã yvy omohenda,ndoku'éi chéne araka'eve.
Upe nde guapyha oĩ ymaite guive ha nde katu opa ára reikove.
Ore Jára, umi ysyry niko okororõ, umi ysyry hatã hyapu.
Nde katu ore Jára, amo yvate, ne mbareteve umi ysyry ha umi yguasu pochýgui.
Ore Jára, umi ne rembiapoukapy niko mba'e ijeroviapýva hína. Teko marangatu ombojegua nde tupao opa ára.
Tupã ore Járaremyengoviáva opavavépe hekoitépe,ejehechauka umi nde rehe oikotevẽvape.
Nde rembojovakéva opavavépe, epu'ã emyengovia umi oñemoha'entesévape.
Ore Jára, araka'e peve piko oiko porãta umi hembiapo vaíva?
Araka'e peve piko oñe'ẽ hatã ha oñemoha'enteséta umi tekove ahẽ?
Ore Jára, ha'ekuéra oñemboharái opa ne momba'évare, ha ojopy pohýi umi ne retãgua ndive.
Kuña iména manóva, okaragua ijapytépe oikóva, ha tyre'ỹnguéra jepe ojuka hikuái.
He'i hikuái: “Ñandejára niko ndohechái mba'eve, Israel Tupã ndoikuaái ko jajapóva.”
Pehendu peẽ výro atýra! Mba'éicha piko nda pejecha kuaái?
Upe ome'ẽva'ekue peẽme pende apysarã, piko nohendumo'ãi? Upe ome'ẽva'ekue peẽme pende resarã, piko ndohechamo'ãi?
Upe oheko mbo'éva opavavépe, upe omoarandúva opavavépe, piko nomyengoviamo'ãi peẽme pene rembiapo rehe?
Ñandejára oikuaa mba'épa yvypóra oguereko iñakãme, ha oikuaa porã umíva umi mba'e výro reiha.
Ore Jára, ovy'aiteva'erãpa upe nde reheko mbo'éva, upe ne rembiapoukapýpe remoarandúva.
Py'a guapýpe remoingóne ohasa asy rire, heko vaívape ojejo'o aja ijyvykuarã.
Ñandejára ndahesaráimo'ãi hetãguágui, ndohejamo'ãi ha'eño umi imba'évape.
Teko joja ojehecha jeýne ñembojovakehápe, ha umi imarangatúva ojapóne heko jojáva.
Mávapa oñemoĩta che ykére iñañáva rehe apu'ãvo? Mávapa opu'ãta che ndive hembiapo vaívare?
Ñandejára nachepytyvõi rire, omanóva ohohápema kirirĩháme aĩva'erã mo'ã.
Añandúvo che pysyrỹitaha ne mborayhu che mombarete che Jára.
Jepy'apy oguapy pohýi ramo che ári, nde che angapyhy ha che mbovy'a.
Ikatúta piko oĩ ne ndive teko joja omokarẽva, térã hembiapo vai omoĩ ramo tembiapoukapy ramo?
Umíva oñemoĩ heko jojávare, ha reiete ojuka hembiapo vai'ỹvape.
Ñandejára upe che mo'ãva, Tupã upe che rehe oñangarekóva.
Ha'e omyengoviáta chupekuéra hembiapo vaikuére, chupekuéra ohundíta iñaña haguére. Tupã Ñandejára ohundíta chupekuéra.
Peju japurahéiÑandejárape vy'a pópe.Japurahéi upe jejopy vaíguiñane renohẽvape.
Ñaguahẽ hendápe ha chupe ñamomba'e, chupe japurahéi.
Ñandejára Tupã ipokatúva hína, ha'e oĩ opaichagua tupã ári.
Ipópe oĩ umi tugua pypuku, imba'e umi yvyty ijyvatevéva.
Yguasu imba'e, ha'e ojapo haguére, ha ko yvy, ipópe ojapova'ekue.
Peju ñañesũ ha ñamomba'e guasu chupe. Ñañesũ ñande apohare, Ñandejára renondépe.
Ha'e hína Tupã Ñandejára, ñande katu hetãgua ha ovecha iñu megua. Hánga'u ra'e pehendu he'i ramo:
“Ani pende py'a hatã Meribápe guaréicha, Masápe pejapo haguéicha, yvy ojeiko'ỹháme.
Upérõ pende rukuéra ypykue opu'ãva'ekue che rehe ohecha ramo jepe umi mba'e ajapova'ekue.
Umívagui ajeguaru 40 áño pukukue, ha ha'e: ‘Ko'ãva ipy'ápe opia tape porãgui. Ndojapói upe che ha'éva.’
Pochýpe che rérare ha'eva'ekue: ‘Ko'ãva ndoikemo'ãi upe aporomombytu'utahápe.’”
Peropurahéi Ñandejárapepurahéi pyahu.Topurahéi Ñandejárapeopa ko yvy.
Pepurahéi Ñandejárape, héra pemomba'e. Opa árape pemoherakuã ha'e oporoguenohẽha jejopy vaígui.
Pemombe'u opa tetã rupi ha maymávape, ha'e tuichaha, ha umi mba'e hechapyrãva ha'e ojapóva.
Ñandejára tuicha hína, chupe ñamomba'e guasuva'erã, chugui jakyhyjeveva'erã opa tupãgui.
Umi mba'e tetãnguéra oguerekóva tupã ramo, umíva ta'ãnga reínte. Ñandejára katu yvága apohare hína,
teko jajái ha teko mimbipa ijerére oĩ, hekoha iporãitéva pokatúgui henyhẽ.
Pemomba'e guasu Ñandejárape opa tetãnguéra, pemomba'e guasu Ñandejárape ha'e ipokatu ha omimbipágui,
pemomba'e guasu Ñandejárape héra tuichágui, itupao róga guýpe pemoguahẽ pene mba'e kuave'ẽ.
Pemomba'e guasu Ñandejárape ojehechaukáva heko marangatúpe. Opa yvypóra henondépe toryrýi.
Toje'e opa tetã rupi: “Ñandejára ñande ruvicha guasu hína”. Hatã omoĩ hendápe ko yvy, ha ndaipóri omongu'éva. Ha'e oisãmbyhy teko jojápe tetãnguéra.
Tovy'a yvága ha yvy. Tosununu pe yguasu ha opa ipype oĩva.
Tovy'a umi ñu ha opa mba'e ipype oĩva. Vy'águi tosapukái umi yvyra ka'aguy pegua.
Tojepurahéi Ñandejára renondépe, ha'e ou ko yvy oisãmbyhy haguã. Teko jojápe ko yvy oisãmbyhýta, ha añetépe tetãnguéra.
Ñandejára mburuvicha guasu hína.Ko yvy tuichakue tovy'a,umi yvy y mbyte rupi oĩva tovy'a.
Arai ypytũ oñuãmba chupe, teko hekopegua ha teko joja iguapyha ramo oguereko.
Tata rendy oho henonderã ha ombokusugue ija'e'ỹha opa rupi.
Ára verápe ha'e ohesape opa mba'e, yvy upéva ohechávo, osusũmba.
Umi yvyty araitýicha hykupa Ñandejára renondépe. Ha'e opa ko yvy Jára hína,
yvága heko joja omoherakuã ha maymáva ohecha heko mimbipa.
Otĩ umi ta'ãnga omomba'éva, umi tupã gua'u rehe ojeroviáva. Tupãnguéra oĩ haguéicha henondépe oho ojeity.
Sión ha távakuéra Judá pegua ovy'a ohendúvo ne rembipota, ore Jára.
Nde ore Jára Yvatetegua, reime opa ko yvy ári, opa tupãnguéra ári.
Ore Jára, nde rehayhu umi mba'e vai ndojaposéivape, reñangareko umi nde rehe ojeroviávare, ha renohẽ chupekuéra umi iñañáva po guýgui.
Ko'ẽ pyahu iñapysẽ heko jojávape, vy'a katu heñói imarangatúvape.
Ñandejára rérape pevy'a peẽ pende reko jojáva, ha pemomba'e guasu héra marangatu.
Pepurahéi Ñandejárapepurahéi pyahu,mba'e hechapyrãva ojapógui ha'e.Ipyapy mbarete ha imarangatúguiipu'aka opa mba'ére.
Ñandejára ohechauka ipokatu, tetãnguérape ohechauka heko jojaha.
Imandu'a imborayhu ha heko jeroviaháre tetã Israel ndive guarã. Yvy jerekuévo ojehecha Tupã ipu'akaha opa mba'ére.
Tojererohory Ñandejára yvy jerekuévo, purahéi rory tosoro ha tojevy'a.
Árpa púpe Ñandejárape tojepurahéi, mbaraka púpe chupe tojepurahéi.
Turu ha trompéta púpe tojepurahéi Ñandejára, ñande ruvicha guasu renondépe.
Yguasu ha ipype oĩva tahyapupa, yvy ha opa ijapére oikóva.
Umi ysyry tojepopete, ha yvytykuéra tosapukái joa vy'águi.
Tojepurahéi Ñandejára renondépe oúgui ko yvy oisãmbyhy haguã. Ha'e oisãmbyhýta yvy teko jojápe ha tetãnguéra teko marangatúpe.
Ñandejára mburuvicha guasu,toryrýi tetãnguéra.Oguapyha oĩ umi tekove ipepóva ári,tovava yvy.
Ñandejára tuicha hína Siónpe, opa tetã ári ha'e oĩ.
Tojererohory héra guasuete omimbipáva. Ha'éko imarangatu!
Nde hína mburuvicha guasu, nde pokatu ha rehayhúva teko joja. Ndete voi remoĩ mba'éichapa ojeikova'erã. Nde, teko jojápe, resãmbyhy Israel guápe.
Pemomba'e guasu Tupã Ñandejárape. Peñesũ henondépe, Ha'e imarangatu hína!
Moisés ha Aarón Tupã pa'ikuérava, Samuel katu peteĩ umi héra ohenóiva. Oñembo'e Ñandejárape, ha ha'e ohendu chupekuéra.
Tupã oñe'ẽ hendivekuéra arai ñembo'y guive, ha ha'ekuéra ojapo hembiapoukapy, ha'e ome'ẽva'ekue chupekuéra.
Tupã ore Jára, nde rejapova'ekue opa mba'e ha'ekuéra ojejuréva ndéve, ha heta jey reheja rei chupekuéra ijejavykue. Upéicha avei, remyengovia chupekuéra hembiapo vaikuére.
Peropurahéi Tupã Ñandejárape. Pemomba'e guasu chupe ijyvyty marangatúpe, Tupã Ñandejára imarangatu!
Toguerohory ko yvy Ñandejárape.
Pejapo vy'a pópe chupe hembipota, peguahẽ hendápe sapukái rorýpe.
Peikuaa porãke: Ñandejára hína Tupã. Ha'e ñande apohare ha ñande imba'e, hetãgua ha ovecha iñu megua.
Peike hokẽnguéra rupi pemboaguijévo chupe, ha hóga guýpe purahéi reheve. Pemboaguije chupe ha héra perohory,
Ñandejára imba'e porãgui. Imborayhu ndaijapýrai, ha heko jeroviaha opa árape guarã.
Tupã,ne mborayhu ha nde reko jojaaropurahéita,ndéve ore Jára,rogueropurahéita.
Añeha'ãta aiko tape ikarẽ'ỹvare. Araka'e piko rejúta che pytyvõ? Che rógape voi aikóta ajapo'ỹre ivaíva.
Ndahecharamomo'ãi mba'eve ivaíva. Ndaikuaaséi mba'eve umi heko vaívagui, umíva ndive ndajehe'ái chéne.
Ijapúva oñemomombyry che hegui ha namoporãi mba'eve ivaíva.
Hapicháre oñe'ẽva kirirĩháme, umíva amokirirĩ eténe. Umi oñembotuicha ha oñemoha'enteséva, umíva ndahechaséi.
Aiporavóne umi ijoheipyréva che jere rupi oiko haguã, upe oikóva tape kare'ỹme, upéva che pytyvõta.
Che rógape ndoikói chéne upe oguasu apíva hapichápe. Umi ijapúva che renonde rupi ndoikomo'ãi.
Ára ko'ẽre amokirirĩ eténe opa iñañáva che retã megua. Ñandejára távagui amosẽne opa umi mba'e vai apoha.
Amomba'e guasu Ñandejárapeche py'aite guive,che py'aite guiveamomba'e guasu héra marangatu.
Amomba'e guasu Ñandejárape che py'aite guive, ndacheresarái chéne heta mba'e porã ome'ẽ hague chéve.
Ha'e oheja rei chéve che rembiapo vaikue ha che mongueráva opaichagua mba'asýgui.
Ha'e ndohejái apa yvy kuápe ha mborayhúpe che añuã ha che mokunu'ũ.
Opa mba'e aikotevẽvagui iporãva meme chéve ome'ẽ ha taguato ra'ýicha che momitã jey.
Ñandejára heko joja opa ojapóvape ha ohecha kuaa umi ojejopy vaívape.
Moiséspe ha'e ohechauka hembipota, ha Israélpe mba'e hechapyrãva.
Ñandejára imba'e porã ha oporoporiahurereko, ndaipochy reíri ha oporohayhu.
Ha'e ndoporomongavajúi manté ha ndaipochy aréi.
Nomyengoviái ñandéve ñane angaipa, ha ndojapói ñande rehe ojapo haguãicha.
Yvága oĩ mombyryháicha yvýgui, upeichaite tuicha imborayhu umi hese ojeroviávare.
Kuarahy resẽ mombyryháicha kuarahy reikégui, upéicha omomombyry ñande hegui ñane angaipa.
Túva omokunu'ũháicha ta'ýrakuérape, upéicha avei Ñandejára umi chupe omomba'éva ndive.
Ha'e oikuaa mba'éguipa ñandeapo raka'e, oikuaa porã yvynteha voi ñande.
Yvypóra rekove niko ku ñanáicha, yvoty ñu ipoty jera vaicha,
oipejúvo chupe yvytu opa reíva, hendague jepe ndojekuaavéi.
Ñandejára mborayhu katu ndopái araka'eve, ohupyty umi chupe omomba'éva ñemoñarépe,
umi ojapóva iñe'ẽ ome'ẽva'ekue ha imandu'áva hembiapoukapýre.
Ñandejára omoĩ iguapyha yvágape, ha upe guive oisãmbyhy opavavépe.
Tupã remimbou, peẽ pejapóva Tupã rembipota, pejapóva opa mba'e ha'e he'íva: Pemomba'e guasu Ñandejárape!
Pemomba'e guasu Ñandejárape, peẽ yvágape peikóva, peẽ pejapóva hembipota!
Tomomba'e guasu Ñandejárape hembiapokue, tomomba'e guasu chupe, mamo ha'e oĩha rupi, opa mba'e oĩva ipo guýpe. Amomba'e guasu Ñandejárape che py'aite guive.
Amomba'e guasu Ñandejárapeche py'aite guive.Nde tuichaite niko Tupã che Jára,remimbi ha rejajaipa,
ha mba'e rendýpe reñeñuã. Óga pepóicha reipyso yvága
ha nde rogarã y ári remopu'ã. Reñemombayru araípe ha yvytu pepo ári reiko.
Yvytu ne maranduhára ha ára vera katu ne rembiguái.
Nde remopyendava'ekue ko yvy ani haguã oku'e araka'eve.
Y guasúpe ahojáicha reñuãmba ko yvy, yvyty jepe ojaho'ipava'ekue.
Ha nde resapukáivo ohopa, nerendúvo resunu okañymba.
Yvytýre ojepoi, ñúre isarambi ha opyta remohenda haguépe.
Rehai chupe yvy ani haguã ohasa, anive haguã ojaho'i yvy araka'eve.
Ñúre yvúgui y remotororõ ha yvyty pa'ũ rupi osyry.
Umívagui hoy'u tymba saite, vúrro saite ombogue ijyuhéi.
Ysyry rembe'ýre guyrakuéra ojaitypo ha yvyra rakãre ohenduka ipurahéi.
Yvate guio umi yvyty remohe'õ ha ne rembiapokuégui hyguãtã pe yvy.
Kapi'i remoheñói mymbakuérape guarã, kógakuéra yvypóra rembi'urã,
tembi'u chupe omohyguãtãva, kaguy chupe ombopy'a rorýva, ha ñandy ryku hova omboveráva.
Hyguãtãmba umi yvyra yvyty Líbano pegua, umi kuri'y Ñandejára oñotỹva'ekue.
Umívare guyrakuéra ojaitypo ha hu'ãitépe tujuju ojehupapo.
Umi yvytýre kavara oiko ha anguja guasu umi ita kuápe.
Jasy rejapo ára oñeha'ã haguã, kuarahy oikuaa araka'épa oikéta,
rembou pyhare ha pytũmbýpe tymba ñarõ omangea.
Jaguarete ra'ykuéra hembi'úre okororõ, Tupãme ojerure ho'uva'erã.
Kuarahy osẽvo katu okañymba, ikehápe ohopa oñeno.
Upévo osẽ yvypóra omba'apo, kuarahy oike peve omba'apo.
Ore Jára, hetaite mba'e niko rejapo. Nde katupyrýgui umíva rejapo. Ko yvy henyhẽ ne rembiapokuégui.
Péina upépe yguasu ipe ha ipyrusúva, ipype omumumba tymbakuéra michĩ ha tuicháva ikatu'ỹva jaipapa.
Upe rupi ygára guasukuéra ohasa, ha upépe hetia'e ku Leviatán.
Opa ko'ãva nde rehe ojepoka hembi'urã hi'árape chupekuéra reme'ẽ haguã.
Reme'ẽ ha ogueraha, nde po jerágui ha'ekuéra hyguãtã.
Nde rova reñomi ramo ha'ekuéra oñemondýi, ipytu rejoko ramo omanomba, ha yvýpe jeýnte oho opa.
Nde pytúpe umíva rejapo, ha ko yvy ári opa mba'e rembopyahu.
Ñandejára tomimbipa opa ára, Ñandejára tovy'a hembiapokuére.
Yvy oryrýi, ha'e hese oma'ẽvo, umi yvyty otĩmbo, ha'e hese opoko ramo.Ñandejárape apurahéine aikove aja pukukue, Tupãme aropurahéine aiko aja ko yvy ári.
Iporã nga'u ra'e Ñandejárape umi mba'e che akãme arekóva. Ha'e añoite ku hína upe che mbovy'áva.
Heko vaíva tomanomba ko yvy ape ári, iñañáva ta hapykuereve'ỹ. Amomba'e guasu Ñandejárape che py'aite guive. Aleluya.
Pemomba'e guasu Ñandejárape,héra pemomba'e.Opa tetã rupi pemoherakuãumi mba'e hechapyrãvaha'e ojapova'ekue.
Chupe peropurahéi ha pemoherakuã imombe'upyrãva ha'e ojapova'ekue.
Héra marangatu pembotuicha. Ñandejára rehe ojeroviáva tovy'a.
Peguahẽ Ñandejára rendápe pytyvõ rekávo. Opa ára peñemboja hendápe.
Pene mandu'áke umi mba'e hechapyrãva ojapova'ekuére, ha hembiapoukapy ijurúgui osẽva'ekuére.
Peẽ hembiguáikuéra Abraham ñemoñaréva, peẽ hembiporavo Jacob ra'ykuérava,
Tupã niko Ñandejára hína, ha'e oisãmbyhy ko yvy tuichakue.
Ha'e imandu'a manté iñe'ẽ ome'ẽva'ekuére. Iñe'ẽ ome'ẽva'ekuére opa árape guarã.
Ha'ete voi ome'ẽva'ekue iñe'ẽ Abrahámpe, héra tee rehe ome'ẽva'ekue iñe'ẽ Isaácpe.
Tembiapoukapy ramo ome'ẽva'ekue iñe'ẽ Jacóbpe, ha ñe'ẽ me'ẽ opa árape guarãva ome'ẽ Israélpe he'ívo:
“Ndéve ame'ẽta yvy Canaán, ne mba'e teerã.”
Ha'ekuéra mbovy ramo jepe, mombyrygua ramo oiko ko yvy apére.
Ovaháre oikóva ambue tetãre, opyta'ỹre mamove.
Tupã ndohejái avavépe ojopy hendivekuéra. Ha mburuvicha guasukuérape omomarandu he'ívo:
“Aníke pepoko che rembiporavóre. Ani che maranduhárakuérare mba'eve ivaíva pejapo.”
Ñembyahýi guasu ogueru upe tetãme ha ohundipa hi'upyrã.
Henonderãnguéra katu omondo peteĩme, Josépe, tembiguái ramo oñeme'ẽva'ekue.
Ojopy hikuái ipy yvyra kuápe ha ijajúragui omosã,
ojehu peve umi mba'e he'iva'ekue ojehutaha. Ñandejára omoañete upe ha'e he'iva'ekue.
Mburuvicha guasu opoika chugui, ojejopyhágui oñenohẽ haguã he'i.
Hógape omoĩ chupe mburuvichárõ. Opa mba'e ipo guýpe omoĩ,
ikatu haguã mburuvichakuérape ombo'e ha karaikuérape omoarandu.
Upérõ Egíptope oguahẽ Israel, Cam retãme oike Jacob.
Tupã heta omoñemoñare hetã guápe, ha omombareteve umi chupekuéra ojopývagui.
Tupã opoko umi Egiptogua py'áre ija'eve'ỹ haguã hetã guáre ha omoñuhã haguã Tupã rembiguáikuérape.
Upéi omondo hembiguái Moiséspe, ha hembiporavo Aarónpe.
Mba'e hechapyrãva ha'ekuéra ojapo, imombe'upyrãva ojapo Cam yvýpe.
Tupã ombou pyhare ha iñypytũmba, ha'ekuéra katu ndoikuaaséi mba'eve iñe'ẽgui.
Ykuéragui ojapo tuguy ha pirakuéra omanomba.
Omyenyhẽ upe tetã ju'ígui, mburuvicha guasu kotýpe jepe oikepa.
Tupã oñe'ẽ ha tuku ou, ñati'ũ upe tetã omyenyhẽ.
Ama rangue ombou amandáu ha ára tiri oity upe tetã pýre.
Parral ha igoty ohundipa, yvyra mátakuéra ohakã'omba.
Tupã oñe'ẽ ha tuku mante ou, tuku ra'y ikatu'ỹva jaipapa.
Umi ñu omoperõ, kokuekuéra upéichante avei.
Upéi katu ojuka mayma memby ypykue, opaite mitã ypykue ojuka Egíptope.
Israel guápe oguenohẽ pláta ha oroita reheve, ndaipóri ikangýva ijapytépekuéra.
Egiptogua ovy'a ha'ekuéra osẽvo, okyhyjetereígui chuguikuéra.
Tupã ombou arai ojaho'íva chupekuéra, ha tata pyhare chupekuéra ohesapéva.
Ha'ekuéra ojerure ho'uva'erã ha ombou chupekuéra ynambu, mbuja yvágagui guápe omohyguãtã chupekuéra.
Ita guasu ojoka ha y chugui osẽ, osyrýva yvy ojeiko'ỹha rupi.
Imandu'a iñe'ẽ marangatúre ome'ẽva'ekue hembiguái Abrahámpe.
Oguenohẽ hetãme vy'a pópe, ha hembiporavokuéra osapukái rory osẽvo.
Ome'ẽ chupekuéra ambue tetãgua yvy, ha chupekuéra opyta umíva ry'ái repykue,
ha'ekuéra ojapo haguã hembiapoukapy ha oiko haguã ha'e oipotaháicha. Aleluya.
AleluyaPerohory Ñandejárape,ipy'a porãguiha imborayhu ndopáigui araka'eve.
Mávapa ikatúne oikuaauka imombe'upyrãva ojapova'ekue Ñandejára? Ha ohenduka hembiapo porãita?
Ovy'aiténepa umi oporombojojáva ha hekopegua opa ára ojapóva.
Ne mandu'a kena che rehe, che Jára, rajapóvo iporãva ne retã guápe. Ehechakuaa kena chéve rejúvo reporope'a ivaívagui,
ahecha haguã mba'éichapa ovy'a umi nde reiporavova'ekue, avy'a haguã avei ne retãgua ndive, ha añeñandu porã haguã umi ne mba'éva apytépe.
Ore niko ore rembiapo vai ore ru ypykuéicha, tuicha rojavy ha ore ky'a ne renondépe.
Egíptope oiko ramo guare ore rukuéra ypykue, ndohecha kuaáiva'ekue umi mba'e hechapyrãva rejapóva. Naimandu'áiva'ekue ne mborayhu guasuetére, ha Yguasu Mar Rójope opu'ã nde rehe.
Tupã katu oguenohẽ chupekuéra jejopy vaígui, héra rehehápe, ohechauka haguã chupekuéra ipokatu.
Hatã oja'o Mar Rojo ha hypa, chupekuéra ombohasa haguã yvy ojeiko'ỹha rupi guáicha.
Hesekuéra ija'e'ỹva pógui chupekuéra oguenohẽ, hendivekuéra ojopýva poguýgui chupekuéra oipe'a.
Y ojaho'ipa umi chupekuéra ojopývape, peteĩnte jepe ndopytái.
Upépe ae oguerovia hikuái Tupã ñe'ẽ, ha oguerohory chupe.
Pya'ete hesarái umi Tupã rembiapokuégui, ha ndojapói mba'eve ramo hembipota.
Yvy ojeiko'ỹháme tembi'úre itaryrýi hikuái, avave oĩ'ỹháme oipy'a ra'ã Tupãme.
Ome'ẽ chupekuéra opa ojeruréva, ha omondo hi'árikuéra mba'asy oporojukáva.
Upe oiko haguépe oñembojojase hikuái Ñandejára rembiporavo, Moisés ha Aarón rehe.
Osoro yvy ha omokõ Datánpe, ojaho'i Abirámpe ha opa hapykuéri oikóvape.
Tata ojepota upéva upe atýre, tata rendy ombokusugue umi tekove añáme.
Yvyty Horébpe ojapouka hikuái tóro ra'ãnga, ha pe ta'ãnga órogui ijejapo pyre omomba'e hikuái.
Upéicha omyengovia hikuái Tupãme, heko mimbipávape, tóro kapi'i ho'úva ra'ãngáre.
Hesarái hikuái Tupãgui, oguenohẽva'ekue chupekuéra jejopy vaígui, tuichaite mba'e ojapova'ekue Egíptope,
mba'e hechapyrãva ojapova'ekue Canaánpe ha mba'e ojehecha'ỹva Mar Rójope.
Ñandejára ohundi mo'ã chupekuéra, hembiporavo Moisés katu oñemoĩ haperãme ha upéicha ojoko, Tupã pochy.
Upe rire, ndoipotáiva'ekue yvy porãite, ndogueroviáigui Tupã he'íva chupekuéra.
Hógakuérape iñe'ẽ ngururu ha ndojapói Ñandejára he'íva.
Ha'e katu omopu'ã ipo ha hérare he'i ohejataha chupekuéra omano yvy ojeiko'ỹháme,
ha iñemoñarekuéra omondotaha ambue tetã rupi, opa rupi omosarambitaha.
Upéi oiko hikuái Baal-Peor rembiguáirõ. Ho'u hikuái mba'e oñekuave'ẽva umi tupã oikove'ỹvape.
Hembiapo vaípe ombopochy Ñandejárape, ha iñasãi ijapytépekuéra mba'asy.
Upérõ opu'ã Finees ha ojapo hekopeguáva, ha upépe opi pe mba'asy.
Ha pe hembiapokuére, Tupã ohechakuaa chupe opa árape guarã.
Yvu Meribápe katu ombopochy hikuái Ñandejárape, ha upévare ho'a vaiva'ekue Moiséspe.
Ombopochy chupe hikuái ha ha'e he'i he'i'ỹ arã.
Nohundíri hikuái tetãnguéra, Ñandejára he'i haguéicha ojejapo haguã.
Ojehe'a hikuái ambue tetãgua rehe ha ojapo ha'ekuéra ojapóva.
Omomba'e guasu hikuái ita'ãngakuéra, ha upéva oity chupekuéra ñuhãme.
Ojuka ha oikuave'ẽ añáme ta'ýra ha tajýrakuéra.
Mitã marã'ỹ ruguy oñohẽ, ta'ýra ha tajýrakuéra ruguy oikuave'ẽ Canaán pegua tupãnguérape, ha huguykuépe yvy ojeharu.
Kuña reko vaícha oñemongy'a ha itujupa hembiapo vaikuépe.
Ñandejára ipochy hetãgua ndive, ha ojeguaru umi imba'e teévagui.
Ambue tetãgua pópe oheja, ha umíva hesekuéra ijyvytu.
Hesekuéra ija'e'ỹva ojopy hendivekuéra ha ipo guýpe oguereko.
Ñandejára oguenohẽ manté chupekuéra jejopy vaígui, ha'ekuéra katu iñakã rehénte oikose, ha oñemohatãve hembiapo vaípe.
Tupã ohechávo ohasa asyha hikuái ha ohendúvo ipyahẽha,
imandu'a iñe'ẽ ome'ẽva'ekuére. Ha oiporiahurerekoetereígui ombyasy jey chupekuéra.
Ijopyhakuérape jepe ombopy'a porã hendivekuéra.
Tupã ore Jára, ore renohẽ kena jejopy vaígui. Ore mbyatypa jeýna ambue tetãnguéragui ikatu haguã nde réra marangatu roguerohory ha vy'a pópe rogueropurahéi.
Toñemomba'e guasu Tupã Israel Jára, ko'ágã ha opa ára. Maymáva te'i: “Amén” Aleluya.
Perohory Ñandejárape,ipy'a porã ha imborayhundopáigui araka'eve.
Te'i umi Ñandejára oguenohẽva'ekue jejopy vaígui, umi ha'e oipe'ava'ekue hese ija'e'ỹva po guýgui,
umi ha'e ombyatyva'ekue opa tetãgui, yvate gotyo ha súrgui, kuarahy resẽ ha kuarahy reikégui.
Yvy ojeiko'ỹha rupi oikova'ekue opa rupi rei, ojuhu'ỹre tape ogueraháva ojeiko haguãme.
Ijyuhéi ha iñembyahýi, omanótama katuete.
Ojecha vai ramo oñembo'e Ñandejárape, ha oipe'a eiko asýgui chupekuéra.
Oguenohẽ tape porãme ha oguahẽ oiko haguãme.
Perohory Ñandejárape, oporoporiahurerekógui ha ojapógui mba'e rechapyrã yvypóra rehehápe.
Ijyuhéivape omboy'u, iñembyahýivape omohyguãtã.
Oikova'ekue pytũmbýpe, iñapytĩmby ha jeiko asýpe,
ndojaposéi haguére Ñandejára he'íva ha omboyke haguére Yvatetegua rembipota.
Ha'e oity hi'árikuéra tembiapo ipohýiva, ikane'õ hikuái ha ndaipóri oipytyvõva.
Ojecha vai ramo oñembo'e Ñandejárape, ha oipe'a jeiko asýgui chupekuéra.
Ha'e oguenohẽ chupekuéra pytũmbýgui, ha isãnguéra omondoho.
Perohory Ñandejárape, oporoporiahurerekógui ha ojapógui mba'e hechapyrãva yvypóra rehehápe.
Ojokapa okẽ vrónse ha omopẽmba mbotyha fiérro.
Ikangy ha ojejopy vaipa heko pu'ã ha hembiapo vaikuére.
Hembi'u ombopy'a jerepa chupekuéra, ha omanóta katuete.
Ojecha vai ramo oñembo'e Ñandejárape, ha oipe'a jeiko asýgui chupekuéra.
Ombou chupekuéra iñe'ẽ ha okuera, ityvýgui oguenohẽ chupekuéra.
Perohory Ñandejárape, oporoporiahurerekógui ha ojapógui mba'e hechapyrãva yvypóra rehehápe.
Peikuave'ẽ chupe mymbajuka joajurã ha peropurahéi vy'apópe hembiapokue.
Umi yguasu rupi ohóva oñemu haguã imba'e repýre.
Ñandejára rembiapokue ohecha hikuái, y mbytépe mba'e hechapyrãva.
Iñe'ẽme omopu'ã yvytu ratã, ombopochýva yguasu.
Yvágare ohupi chupekuéra, ha omboguejy jey hugua peve. Iñakãnga'u ha ipy'a kangypa hikuái.
Oka'úvaicha ovava ápe ha pépe, ikatupyryve ramo jepe.
Ojecha vai ramo oñembo'e Ñandejárape, ha oipe'a jeiko asýgui chupekuéra.
Upe yvytu ratã rendaguépe ombou yvytu kangy asy, ha omombi pe y pochy.
Ovy'a hikuái upe y opi rire, ha Ñandejára omoguahẽ porã chupekuéra.
Perohory Ñandejárape, oporoporiahurerekógui ha ojapógui mba'e hechapyrãva yvypóra rehehápe.
Tojererohory tetãgua atyhápe, tojereropurahéi myakãhára apytépe.
Ha'e ojapo ysyrýgui yvy ojeiko'ỹha, yvukuéra ombohypa,
ha yvy porãgui ojapo jukyty, umi upépe oikóva hembiapo vaígui.
Yvy ojeiko'ỹhágui ojapo yrenda yvy apekãme ombopupu yvu.
Upépe omoĩ umi iñembyahýiva ha ha'ekuéra omopu'ã táva oiko haguãme.
Oñembokokue ha oñemitỹ, oñotỹ parral hi'a hetáva.
Ohovasa chupekuéra ha oñemuña, ha ndohejái hymbakuéra imbovy.
Imbovy ha ikangy ramo, vaípe ojecha ramo ha ipohýi hi'árikuéra vy'a'ỹ,
Tupã omotĩndýva mburuvichakuérape, yvy ojeiko'ỹha rupi chupekuéra ohejáva anive haguã ojuhu hape,
ha'e omopu'ã mboriahúpe teko asýgui, ha mymbáicha omboheta iñemoñare.
Umi imarangatúva tohecha ko'ã mba'e ha tovy'a, heko añáva katu tokirirĩ.
Umi he'íva ijehe iñaranduha, tohecha ko'ã mba'e, ha tohecha kuaa Ñandejára oporoporiahurerekoha.
Salmo, David rembiapokue.Tupã, ndéve romomba'e guasu,ani rekirirĩ che hegui.
Oiko niko umi iñaña ha ijapúva, oikóva oñe'ẽ rei che rehe.
Ha'ekuéra iñe'ẽme che aho'i, reiete okaguai che rehe.
Che, che mba'e porã hendivekuéra, ha'ekuéra katu oñemoĩ che rehe, che katu añembo'e mínte.
Mba'e porã omyengovia chéve mba'e vaívape, ha che mborayhu katu a'e'ỹme.
Tombojovake chupe peteĩ heko añáva, ijykére toñemoĩ pe omoĩ vaiva'erã chupe.
Oñembojovakévo tojejuhu hembiapo vaiha, oñembo'évo upéicha avei tojejuhu.
Toikove mbyky, ha ambue topyta hendaguépe.
Ta'ýra ha tajýra topyta tyre'ỹ, ha hembireko mena'ỹre.
Umi mitã toiko ápe ha pépe ojerurévo ho'uva'erã. Toñemosẽmba hóga tujakuégui.
Pláta porukahápe topytapa oguerekóva, chupe oikuaa'ỹva toñemomba'e hy'ái repykuére.
Avave taimba'e porã'ỹ hendive, térã oporiahurereko imitãnguéra.
Iñemoñare tomanomba, héra topa tesaráipe.
Ñandejára ta imandu'a túva angaipáre, ha toheja rei'ỹ isy angaipa.
Ñandejára toguereko manté chupekuéra tesápe, yvy ári tesaráipe topyta.
Ha'e ndoikuaáiva'ekue py'a porã, imboriahu, oikotevẽ ha ojejopy vaíva rapykuéri oiko uvei ojuka haguã.
Opavave rehe ojahéiva'ekue, toiko ijaheipy ramo. Jeporohovaságui ndoikuaaséiva'ekue mba'eve, tojehovasa'ỹ.
Jeharu toñuãmba chupe ahojáicha, ýicha tosyry hyepýre, ku ñandy rykúicha ikãnguekua rupi
ku ao omonde vaicha, ha iku'a jokuaháicha oĩva hese opa árape.
Péicha tomyengovia Ñandejára umi he'ívape ajapoha ajapo'ỹva, ha oñe'ẽ rei che rehe.
Nde katu Tupã che Jára, nde réra rehehápe ehecha kuaa chéve. Nde py'a porãgui ha che poriahurerekógui, che renohẽ jejopy vaígui.
Che mboriahu niko ha aiko asy, añandu che py'a karãiva.
Ku kuarahy'ã ka'arúicha, apa rei ahávo, yvytu che reroveve tukúicha.
Mba'eve nda'uvéigui che renypy'ã ikangy, che piru, che kã.
Oñembohory ha opukapa che rehe hikuái, che rechávo oñakã mbovava.
Tupã che Jára, che pytyvõ kena. Nde che rayhúgui che renohẽ jejopy vaígui.
Toikuaa hikuái nde po oĩha ko'ã mba'épe, ndeha, ore Jára, upe rejapóva ko'ã mba'e.
Nde che rovasáma guive, mba'evete chéve ha'ekuéra ojahéi ramo che rehe. Toñemotĩ opa umi che rayhu'ỹva, che katu tavy'a.
Tĩndyhápe toiko umi che rehe oñe'ẽva, ñemotĩ toñuãmba chupekuéra.
Sapukái sorópe amomba'e guasúta Ñandejárape, maymáva apytépe chupe aropurahéita.
Ha'éko oñemoĩ imboriahúva ykére ani haguã ojuka chupe umi oñemoĩva hese.
Ñandejára he'iche ruvicha guasúpe: “Eguapy che akatúa gotyo,tamoĩ ne pyenda ramoumi nde rayhu'ỹva.”
Sión guive Ñandejára ne mombarete. “Opa nde rayhu'ỹva toĩmba nde po guýpe.
Reikove ypy guive nde mburuvicha hína, ha marangatúgui rejajaipa. Cheté voi ysapýicha romoheñóiva'ekue pe amo ko'ẽjúgui”.
Ñandejára ome'ẽ iñe'ẽ héra rehe ha nopyrũi chéne hese: “Nde hína pa'i Melquisedec chagua opa árape guarã.”
Ñandejára oĩ nde akatúa gotyo, ipochyha árape ohundíne mburuvicha guasukuérape.
Tetãnguéra ombojovakéta, ápe ha pépe ombyatýne te'õngue, akãnguéra ombochipapéta yvy tuichakue.
Tape yképe ysyrýgui hoy'úta ha omopu'ã jeýta iñakã.
Aleluya!Che py'aite guivearohory Ñandejárape,aty guasu ha heko jojáva atyhápe.
Tuicháko hína umi Ñandejára rembiapokue, ha umi oguerojepy'a mongeta hese.
Ñandejára rembiapokue iporã ha omimbipa, ha'e heko joja opa ára.
Mba'e hechapyrãva ojapo ha umívagui ndoikói tesarái. Ñandejára ipy'a porã ha oporohecha kuaa.
Ha'e omongaru umi hese ojeroviávape, ha opa ára imandu'a iñe'ẽ ome'ẽva'ekuére.
Hetã guápe ohechauka hembiapo imbareteha, ome'ẽvo chupekuéra ambue tetã yvy.
Añete ha teko joja pegua meme hembiapokue, hembiapoukapýre jajerovia kuaa.
Añete ha teko jojápe oñembohapo, ha naiñambuéi chéne araka'eve.
Hetã guápe ha'e oguenohẽ jejopy vaígui, ha ome'ẽ iñe'ẽ opa árape guarã. Ñandejára niko imarangatu ha jakyhyjeha.
Ñamomba'érõ Ñandejárape ñane arandu, iñakã porã umi upéicha oikóva. Toñemomba'e guasu Tupãme opa ára.
Aleluya.Ovy'aupe omomba'éva Ñandejárape,ha ipy'a roryojapóvo hembiapoukapy.
Iñemoñare imbareténe ko yvy ári, heko potĩva ra'ykuéra ojehovasáne.
Hógape opa mba'e oguerekóne, ha ipojeráne opa árape.
Pytũmbýpe jepe oĩ ohesapéva heko potĩvape, ha upéva ipy'a porã, oporoporiahurereko ha heko joja.
Ovy'a upe ipy'aite guive oiporukáva hapichápe, ha opa oguerekóva ogueroguata hekópe.
Heko jojáva ndojecha vai chéne, opa ára oikóne hese mandu'a.
Ha'e ndokyhyjéi oñehenduka ramo guarã chupe ivaíva, ha'e ojerovia mbarete Ñandejára rehe.
Ndaipy'a mokõiri ha mba'evégui ndokyhyjéi, ha oikuaa porã umi hese ija'e'ỹva oñehunditaha.
Imba'évagui ome'ẽ imboriahúvape, ha ipo jera opa ára. Tuicha ha herakuã porãne.
Heko vaíva ipochy upéva ohechávo, hãi mante omopururũ ha hembipota opa reíne.
Aleluya.Ñandejára rehe ojeroviávatomomba'e guasu chupe,toguerohory héra.
Ñandejára réra toñemomba'e guasu, ko'ágã ha opa ára.
Kuarahy osẽ guive oike peve héra toñemomba'e guasu.
Ñandejára oĩ tetãnguéra ári, imimbikue yvága rehe iñasãi.
Tupã Ñandejaraichagua ndaipóri, ha'e oiko amo yvate,
ha ojayvy omaña haguã yvága ha yvýre.
Yvýgui ha'e omopu'ã imboriahúvape, ha oikotevẽvape pe oĩ vaivehágui.
Poguasukuéra apytépe chupe omoĩ, hetãgua poguasu apytépe omohenda.
Kuña ikatu'ỹvagui imemby ojapo óga jára sy ramo ojeguereko haguã. Aleluya.
Israel osẽ ramo guareEgíptogui,tetã ambuégui osẽ ramoJacob ñemoñare,
Ñandejára ojapo Judágui hekoha, Israélgui hetã.
Yguasu oguevi ohechávo chupekuéra, ha Jordán ndosyryvéi.
Yvyty rusu kavaráicha opopo, ha umi yvyty katu ovecha ra'ýicha.
Mba'éiko ojehu ndéve yguasu ajeve reguevi? Mba'éiko ojehu ndéve Jordán ajeve nderesyryvéi?
Peẽ yvyty rusu: Mba'éreiko kavaráicha pepopo? Ha peẽ yvyty: Mba'éreiko ovecha ra'ýicha pepopo?
Eryrýike yvy Ñandejára renondépe, Jacob Tupã rovake.
Itatýgui ha'e ojapo yrenda, itágui katu ykua yvu.
Ore Jára,ani ore momba'e,ne añóntereñemomba'eva'erã,ne mborayhuha nde reko jeroviaha rupi.
Mba'ére piko tetãnguéra he'i: “Itupã piko moõ oime?”
Ore Tupã oĩ yvága ha yvýpe, ha'e ojapo ojaposéva.
Umi ta'ãnga katu pláta ha óro, yvypóra rembiapokue.
Umíva ijuru ha noñe'ẽi, hesa ha ndohechái,
ijapysa ha nohendúi, itĩ ha nohetũi.
Ipo ramo jepe ndopokói, ipy ha ndoguatái, ijahy'ógui mba'eve nañahendúi.
Upéichata avei umi ijapohare, umíva rehe omoĩva ijerovia.
Peẽ Israelgua! Pejerovia Ñandejára rehe. Ha'e pene pytyvõta ha oñangarekóta pende rehe.
Peẽ pa'ikuéra! Pejerovia Ñandejára rehe. Ha'e pene pytyvõta ha oñangarekóta pende rehe.
Peẽ Ñandejárape pemomba'éva! Pejerovia hese. Ha'e pene pytyvõta ha oñangarekóta pende rehe.
Ñandejára ta imandu'a ñande rehe, ha ta ñande rovasa. Ha'e tohovasa Israel guápe, ha'e tohovasa pa'ikuérape,
ha'e tohovasa umi hese ojeroviávape, ha'e tohovasa mboriahu ha poguasúpe.
Ñandejára ta pene mboheta, peẽme ha pende ra'ykuérape.
Ta pende rovasa Ñandejára, yvága ha yvy apohare.
Yvága niko Ñandejára mba'e, yvy katu ome'ẽ yvypórape.
Omanóva térã umi yvy guýpe ohómava niko nomomba'e guasúi Ñandejárape.
Ore roikovévante romomba'e guasu Ñandejárape, ko'ágã guive opa ára peve. Toñemomba'e guasu Ñandejára.
Ahayhu Ñandejárapeha'e ohendúgui che rembijerure.
Ha'e ojapysaka che rehe chupe añembo'e vove.
Mano niko isãme che jura, yvy kua vaípe che jopy, jepy'apy ha vy'a'ỹme ajecha.
Upémarõ Ñandejárape añembo'e, chupe ajerure che renohẽ haguã jejopy vaígui.
Ñandejára heko joja ha ipy'a porã, ha'e hína Tupã oporoporiahurerekóva.
Ñandejára oñangareko oñemboheko'ỹvre. Che niko vaípe ajechava'ekue ha ha'e che renohẽ jejopy vaígui.
Ko'ágã aiko jeýma py'a guapýpe, Ñandejára ipy'a porã haguére che ndive.
Ha'e ndohejái amano, térã che resa henyhẽ tesaýgui, térã añepysãnga.
Ñandejára rapére aikóne, oikovéva apytépe aiko aja.
Ajeroviava'ekue, ha'e ramo jepe che jupe ajecha vaietereiha.
Py'a tarovápe ha'e ndaiporiha peteĩnte jepe ijapu'ỹva.
Mba'éicha piko ikatúta amyengovia Ñandejárape ha'e ipy'a porãite haguére che ndive?
Upe kópa ñane renohẽva vy'a'ỹgui amopu'ãne ha hérape añembo'éne.
Ajapóne umi mba'e ha'eva'ekue Ñandejárape opa hetãgua renondépe.
Ñandejára ombyasy ohechávo omano umi hese ojeroviáva.
Ñandejára, che niko ne rembiguái! Ne rembiguái membyre hína che! Nde upe che jorava'ekue iñapytĩmby aikohágui.
Ahepyme'ẽta ndéve che mba'e kuave'ẽ reheve. Nde rérape, che Jára, añembo'éta.
Ajapóne umi mba'e ha'eva'ekue Ñandejárape opa hetãgua renondépe,
Ñandejára tupao pepo guýpe, Jerusalén mbytetépe. Toñemomba'e guasu Ñandejára.
Tomomba'e guasu Ñandejárapetetãnguéra,maymáva tombotuicha chupe.
Ñande rayhueterei niko ha'e, ha heko jeroviaha opa árape guarã. Ñandejára toñemomba'e guasu.
Pemomba'e guasu Ñandejárape,ha'e niko ipy'a porãha imborayhu ndopái araka'eve.
Mayma Israelgua te'i: “Ñandejára mborayhu ndopái araka'eve.”
Mayma pa'ikuéra te'i: “Ñandejára mborayhu ndopái araka'eve.”
Mayma ojeroviáva Ñandejára rehe te'i: “Ñandejára mborayhu ndopái araka'eve.”
Vaípe ajecha ramo guare añembo'e Ñandejárape, ha'e che rendu ha che jora iñapytĩmby aikohágui.
Ñandejára oĩ che ndive, ndakyhyjéi mba'evégui. Máva piko ojapóta che rehe mba'eve?
Ñandejára oĩ che ndive ha che pytyvõ, ha ahecháne umi che rayhu'ỹva oñehundívo.
Iporãve niko jajerovia ramo Ñandejára rehe avave rehe jajerovia rangue.
Iporãve niko jajerovia ramo Ñandejára rehe poguasukuérare jajerovia rangue.
Tetãnguéra che mongora ha Ñandejára rérape che pu'aka hesekuéra.
Opa guio che mongora hikuái ha Ñandejára rérape che pu'aka hesekuéra.
Kávaicha omumumba che rehe hikuái, ñuatĩndy ojepotaháicha hendy che rehe hikuái ha Ñandejára rérape che pu'aka hesekuéra.
Hatã che myaña che reity haguã, ha Ñandejára ou che pytyvõ.
Ñandejára che mombarete, chupe aropurahéi. Ha'e che renohẽ jejopy vaígui.
Sapukái rory oñehendu heko jojáva róga guýpe.
Ñandejára ipyapýgui tuicha mba'e ojapo, Ñandejára ipyapy mbarete, Ñandejára ipyapýgui tuicha mba'e ojapo.
Che namanói chéne aikovéta amoherakuã haguã upe Ñandejára ojapóva.
Ñandejára che nupã pohýi, upéicha ramo jepe, ha'e ndacherejái amano.
Peipe'a chéve tupao rokẽ ha taike tamomba'e guasu Ñandejárape.
Kóva hína Ñandejára rokẽ, árupi heko jojáva mante oike.
Ñandejára, ndéve romomba'e guasu, nde che rendúgui ha che renohẽgui jejopy vaígui.
Upe ita omboykéva óga mopu'ãhára, upéva ári ko'ágã oñemopu'ã.
Ñandejára upéicha ojapo ha ore jurujái ore rohechávo.
Kóva ko árape Ñandejára oñemongu'e, javy'a joáke hesehápe.
Ore Jára, ore renohẽ kena jejopy vaígui! Ore Jára, tosẽ porã kena oréve opa mba'e!
Tojehovasa pe Ñandejára rérape oúva. Ore pohovasa tupao guive.
Tupã hína Ñandejára, ha'e ñande resape. Peguata ojoapykuéri karanda'y rope pende pópe peñembojávo altar ratĩre.
Nde niko Tupã che Jára, upévare romomba'e guasu. Nde hína Tupã upévare rombotuicha.
Pemomba'e guasu Ñandejárape, ha'e niko ipy'a porã, ha imborayhu ndopái araka'eve.
Ovy'a umi imarangatúva,ha oikóvaÑandejára rembiapoukapyhe'iháicha.
Ovy'a umi hembipota ojapóva ha ipy'aite guive chupe omomba'éva,
Ñandejára rapére oikóva ojapo'ỹ rehe mba'eve ivaíva.
Ne rembiapoukapy reme'ẽva'ekue ipype he'iháicha ojejapo haguã.
Ha nga'u apyta hatã upe ne rembiapoukapy apópe.
Upéicha ramo natĩmo'ãi ne rembiapoukapy rehe ajesarekóvo.
Umi ne ñe'ẽ marangatu aikuaa vove romomba'e guasúne che py'aite guive.
Ne rembiapoukapy he'iháicha aikose, ani che reja cheño.
Mitã rusúpa mba'éicha ikatúne hekove ogueraha porã? Oiko ramo ne ñe'ẽ he'iháicha.
Che ãho nde rehe, ani rehejátei añemomombyry ne rembiapoukapýgui.
Che py'a pýpe ne ñe'ẽ añongatu ani haguã ajapo ivaíva ne renondépe.
Nde niko tuicha mba'e hína ore Jára, ehechauka chéve ne rembipota.
Umi ñe'ẽ nde jurúgui osẽva opa rupi ahenduka.
Ne rembipota ajapo ramo avy'ave opa mba'e areko ramo guágui.
Ne rembiapoukapy che akãme arekóne, ha nde rapére añeha'ãne aiko.
Ne rembiapoukapy che mbovy'a, ne ñe'ẽgui ndacheresarái chéne.
Nde py'a porã kena che ndive aikove haguã, ha ne ñe'ẽ ajapo haguã.
Che resape'a ikatu haguã ahecha iporãiteha umi ne rembiapoukapy.
Mombyrygua niko che ko yvy apére, ani reñomi che hegui ne rembiapoukapy.
Che py'ápe añandu hatã che jopýva aikuaase mantégui umi ne ñe'ẽ.
Nde reja'o umi tekove ahẽ oñemoha'entesévape, umi ne rembiapoukapy omboykéva.
Ani reheja avave oñembohory che rehe, che niko ne rembipota ajapo.
Poguasukuéra oñemoĩmba ramo jepe che rehe ne rembipota rehe añónte che mandu'áne.
Ne rembiapoukapy upe che mbovy'áva, ha ohechauka chéve mba'éichapa aikova'erã.
Amano potaitéma niko hína, che mopu'ã jeýna ere haguéicha rejapotaha.
Che rekove amombe'upa ndéve ha nde che rendu. Ehechauka chéve ne rembipota.
Che moarandu ne rembiapoukapýpe amomba'e haguã umi mba'e hechapyrãva rejapova'ekue.
Ñembyasy niko hatã che jopy, eju che andu ne ñe'ẽme.
Japúgui che momombyry, ha ne rembiapoukapy eikuaauka chéve.
Mba'e añetéva aiporavo ajapo haguã, ne rembiapoukapy amoĩ che renondépe.
Ne rembipotáre hatã ajejoko, ani che rejátei añemotĩ Ñandejára.
Pya'épe ne rembiapoukapy ajapo, ha nde rupi che py'a hory.
Ore Jára, che moarandu ne rembiapoukapýpe, umíva he'iháicha niko aikose.
Che mbo'e umi ne rembiapoukapy, che py'aite guive ajapo haguã upe he'iháicha.
Che mboguata ne rembiapoukapy rapére, upéva chéve che mbovy'a.
Che py'a tojaposeve-seve ne rembipota, ha anítei imba'e potasẽnte.
Ani reheja che resa amoĩ mba'e rei reíre, ne ñe'ẽmente taiko.
Ejapo che ndive upe ere haguéicha, umi nde rehe ojeroviávape ere haguéicha rejapotaha.
Ani reheja ho'a che ári ñemotĩ che mongyhyjéva, umi ne ñe'ẽ niko iporãmba.
Ne rembiapoukapy ahecha ramó, che moingove kena, nde niko nde reko joja.
Ñandejára, che poriahurereko kena ha che renohẽ jejopy vaígui, ere haguéicha.
Upéicha ramo ambohováita umi chéve iñe'ẽ guasúvape ajeroviágui ne ñe'ẽre.
Ñe'ẽ añete ani reipe'a che jurúgui, ne rembiapoukapy rehe niko ajeko.
Ne rembiapoukapy he'i haichaite ajapóta, opa árape upéicha ajapóne.
Mba'evete asy ndachepy'apýi chéne ne rembipota ajapógui.
Mburuvicha guasukuérape ahendukáne ne rembiapoukapy, ha natĩmo'ãi upéicha ajapo haguére.
Ne rembiapoukapy ahecha ramó, ha umíva che mbovy'a.
Tuichaite amomba'e ne rembiapoukapy, ha ne rembipota che akãme arekóne.
Ne mandu'a kena ne ñe'ẽ rehe reme'ẽva'ekue chéve, upévare niko ajeroviaeterei.
Ne ñe'ẽ che moingovéva upe che myangapyhýva añembyasy jave.
Umi oñemoha'enteséva oñembohory ramo jepe che rehe, ne rembiapoukapy che namboykéi.
Che mandu'a umi ne ñe'ẽ yma guare rehe ha umíva che myangapyhy, che Jára.
Iñangaipáva che mbopochy ahechávo ne rembiapoukapy omboykeha.
Ne rembiapoukapy niko purahéi chéve guarã, ko yvy ári aropurahéiva mombyrygua ramo aiko aja.
Che Jára, pyharekue che mandu'a nde rehe, ha ne rembiapoukapy he'íva ajapose.
Ne rembiapoukapy he'iháicha ajapóma guive, piko mba'e upéi aipotavéta?
Che Jára, nde niko chéve guarã opa mba'e, ha ha'éma ajapotaha umi ne ñe'ẽ.
Che py'aite guive añeha'ã añemoĩ porã haguã ne ndive, che poriahurereko kena, upe ere haguéicha rejapotaha.
Ko che rekove heta ambojere rire che akãme añemoĩ aguata nde reipotaháicha.
Añembopy'a peteĩ ha pya'e añemoĩ ajapo ne rembiapoukapy.
Iñañáva che moñuhã opa guio, che katu ne rembiapoukapýgui ndacheresaráiri.
Apu'ã pyhare pyte romomba'e guasu haguã, upe ne ñe'ẽ imarangatúgui.
Opa umi nde rehe ojeroviáva ha ne rembiapoukapy ojapóva, umíva che irũ hína.
Che Jára, ko yvy niko henyhẽ ne mborayhúgui, eikuaauka chéve upe ne rembipota.
Che Jára, nde niko ne py'a porã che ndive upe ere haguéicha rejapotaha.
Che mbo'e che akã guapy ha che arandu haguã, ne rembiapoukapy rehe ajerovia.
Ajecha vai mboyve, che reko vaiva'ekue, ko'ágã katu aiko ne ñe'ẽ he'iháicha.
Nde niko nde py'a porã ha iporãvante rejapo, eikuaauka chéve upe ne rembipota.
Umi ojejapóva yvýre che mona japúpe, che katu che py'aite guive ne rembipota ajapo.
Ha'ekuéra ipy'a hatã, chéve katu ne rembiapoukapy che mbovy'a.
Jechavai ou porã chéve, péicha rupi aikuaa ne rembipota.
Che ahecha ramo ne rembiapoukapy óro ha plátagui ahecha ramove.
Ndete voi upe che apohare, ehechauka chéve ne rembiapoukapy, aikuaa porã haguã.
Umi nde rehe ojeroviáva ovy'áne ohechávo ne ñe'ẽ rehe ajeroviaha.
Che Jára, che aikuaa porã ne ñe'ẽ imarangatuha, ha che mbojecha vai ramo, hendapete rejapoha.
Ne mborayhu ta che myangapyhy ere haguéicha rejapotaha che ndive.
Che poriahurereko kena taikove, ne rembiapoukapy upe che mbovy'áva.
Umi oñemoha'enteséva toñemotĩ, reiete che jopy vai haguére. Che katu ajepy'a mongetáne ne rembipotáre.
Toñemboja che rendápe umi nde rehe ojeroviáva, umi omomba'éva upe ne ñe'ẽ.
Che tajapopaite upe ne rembipota ani haguã atĩ.
Pya'ete aipota che renohẽ jejopy vaígui, ne ñe'ẽ rehe ajeroviágui.
Umi che resa ikangypa aha'arõvo ojehu umi mba'e ereva'ekue. Araka'e piko rejúta che andu?
Ajogua umi mbayru icha'ĩmbávape, péicha ramo jepe ndacheresaráiri ne rembipotágui.
Araka'e peve piko aikovéta? Araka'e piko rembojovakéta umi che rehe ija'e'ỹvape?
Umi oñemoha'enteséva ha ndoikuaaséiva mba'eve ne rembiapoukapýgui che moñuhã yvy kua ojo'ovo che raperãme.
Ne rembiapoukapy niko añete memete. Eju che pytyvõ. Reiete oiko hikuái che rapykuéri.
Háime-háimema che juka hikuái, ne rembipota katu che namboykéi.
Che poriahurereko kena ha taikove, ajapo haguã ne rembiapoukapy.
Che Jára, ne ñe'ẽ ndopái chéne araka'eve, yvága rehe oĩne opa ára.
Nde reko jeroviaha ohupytýne opa oikovévape, ko yvy nde remoĩ hendápe ha upépe oĩ ko'agãite peve.
Opa mba'e oĩ nde reipota hagueichaite, umíva nde po guýpe oĩmba.
Ne rembiapoukapýpe vy'a ndajuhúi rire, ñembyasýgui apa reímava'erã mo'ã.
Ndacheresaráimo'ãi ne rembipotágui, umíva rupi niko nde che moingove.
Che niko ne mba'e ha ne rembipotánte ajapose, che renohẽ kena jejopy vaígui.
Umi iñañáva omangea che rehe che juka haguã, che katu aiko ne rembiapoukapy he'iháicha.
Ahecha opa mba'épe hi'ára oguahẽha, ne rembiapoukapy katu ndopái araka'eve.
Ahayhueterei ne rembiapoukapy. Ára pukukue hese ajepy'a mongeta.
Ne rembiapoukapy rupi che aranduve umi che rehe ija'e'ỹvagui, ha añemomba'ete voi hese.
Aikuaave umi chéve che mbo'évagui, ha opa ára ne rembiapoukapýre ajesareko.
Aikuaave karai guasukuéragui ha ajapo ne rembiapoukapy he'iháicha.
Ndaguatáiva tape vaíre aiko haguã ne ñe'ẽ he'iháicha.
Namboykéi upe ne ñe'ẽ, ndéko hína upe che mbo'éva.
He'ẽte niko che jurúpe upe ne ñe'ẽ, eiretégui he'ẽve.
Ne rembiapoukapy che moarandu, upévare teko japu che mbojeguaru.
Ne ñe'ẽ niko mba'e rendy che reraháva tape porãre, ha ohesapéva chéve che raperã.
Tupã, nde rérare ame'ẽva'ekue che ñe'ẽ ha'évo ajapotaha upe ne ñe'ẽ marangatu he'iháicha.
Jepy'apy vaípe niko ajejuhu, che mopu'ã kena ere haguéicha rejapotaha.
Che Jára, ehendu kena che ñembo'e, ha eikuaauka chéve ne ñe'ẽ.
Opa árape aĩ ajejuka haguãicha, upéicharõ jepe ne rembiapoukapýgui ndacheresaráiri.
Iñangaipáva omoĩ chéve ñuhã, ne rembipota katu namboykéi.
Ne rembiapoukapy opytáta che mba'erã opa árape guarã, umíva ombohorýgui upe che py'a.
Amoĩ che akãme ajapóvo ne rembipota opa árape amano meve.
Ndaikuaaséi mba'eve hova mokõivagui, ne rembiapoukapy katu ahayhu.
Nde che mo'ã ha reñangareko che rehe, ne ñe'ẽ rehe che ajerovia.
Hembiapo vaíva toñemomombyry che hegui, Tupã rembiapoukapy he'iháicha che aikóta.
Che mombarete ere haguéicha ha taikove, ani upe mba'e aha'arõva opa rei.
Che pytyvõ asẽ haguã jejopy vaígui, ne rembipota ajapo haguã.
Nde reñembyesarái umi ne rembiapoukapy omboykévagui, japúnte voi iñakãme oguerekógui.
Heko vaívape ytýicha remombo, upévare che ahayhu ne rembiapoukapy.
Aryrýi asusũ niko ne renondépe, ne ñe'ẽ mba'e tuichaite chéve guarã.
Mba'e hekópe guánte voi ajapo, ani che reja umi che ndive ojopy vaíva pópe.
Ere chéve che pytyvõtaha ha ndachejopyvaimo'ãiha umi oñemoha'enteséva.
Umi che resa niko ikangypáma roha'arõgui che renohẽ haguã jejopy vaígui, ere haguéicha chéve rejapotaha.
Ne mborayhúpe kena che rereko, ha che mbo'e ne rembipota.
Che hína ne rembiguái. Che moarandu kena aikuaa haguã ne rembiapoukapy.
Che Jára, hi'áma niko reñemongu'e, ne rembiapoukapy niko omboyke hikuái.
Che ahayhu ne rembiapoukapy ha ahecha ramove óro porãgui.
Tova mokõime jeikógui ndaikuaaséi mba'eve, ha upévare ne rembipotánte voi ajapo.
Ne rembiapoukapy niko mba'e neporãmba jepéva, upévare ajapo ipype he'iháicha.
Umi ne ñe'ẽ jaikuaávo, ñande resape, ha omoarandu umi mba'eve oikuaa'ỹvape.
Aipe'a che juru, ha puku che pytu araha, upéicha umi ne rembiapoukapy che ra'ã.
Emaña che rehe ha che poriahurereko upéicha rejapógui voínte umi nde rayhúva ndive.
Che mboguata ne ñe'ẽ he'iháicha, ani haguã mba'eve ivaíva ipu'aka che rehe.
Ani che reja ha'a umi oñemombaretéva pópe ikatu haguã ajapo ne rembiapoukapy.
Ehecha kuaa kena chéve, ha ehechauka chéve ne rembipota.
Tesay mante che reságui osyry, avave ndojapóigui ne rembiapoukapy.
Che Jára, nde niko nde reko joja, ha umi ne ñe'ẽ imarangatu.
Opa mba'e nde eréva ojejapo haguã añete hína ha hendapete oĩ.
Añandu che py'a ikusugue umi che rayhu'ỹva hesaráivo ne ñe'ẽgui.
Ne ñe'ẽ ohasa opaichagua mba'e vai rupi, upévare ahayhu.
Che ndaha'éi mba'eve ha opavave ojahéi che rehe, ne rembipotágui katu ndacheresaráiri.
Nde remoĩ opa mba'e hendápe opa árape guarã, ha ne rembiapoukapy añete memete.
Akyhyje ha ajejopy vai ramo ne rembiapoukapy ogueru chéve vy'a.
Ne rembiapoukapy oĩ porãva opa ára. Che moarandu taikove!
Che Jára, che py'aite guive ndéve añembo'e, che rendu kena ajapo haguã ne rembipota.
Ndéve niko añe'ẽ! Che renohẽ jejopy vaígui, ha tajapo upe ne rembiapoukapy.
Ko'ẽ mboyve apu'ã ha ndéve ajerure che pytyvõ haguã, ne ñe'ẽ rehe ajeroviaeterei.
Pyharekue katu ndakéi ne ñe'ẽre ajepy'a mongeta haguã.
Che Jára, nde niko nde py'a porã. Che rendu kena! Nde niko nde reko joja. Eheja taikove!
Oñemoaguĩ che rehe umi che rapykuéri oikóva, ne ñe'ẽgui mombyry oĩ hikuái.
Nde katu aguĩ reime ore Jára, ha ne rembiapoukapy añete memete.
Ymaite guive voínte che aikuaáva ne rembiapoukapy reme'ẽva'ekue opa árape guarã.
Ema'ẽ che rehe ha ehecha mba'éichapa aiko asy, ha che renohẽ jejopy vaígui. Ndacheresaráiri niko ne rembiapoukapýgui.
Che pytyvõ ha che renohẽ jejopy vaígui, eheja taikove, ere haguéicha chéve.
Heko vaívape nerenohẽmo'ãi jejopy vaígui, ne rembipota ndojaposéigui hikuái.
Che Jára, nde niko reporoporiahurerekoeterei. Eheja taikove! Nde niko nde reko joja!
Heta umi che rapykuéri oikóva ha ojopy vaíva che ndive, ne rembiapoukapy katu che namboykéi.
Heko vaíva ahecha ha che pochy, umíva ndojapóigui ne ñe'ẽ.
Che Jára, rehecha piko mba'éichapa amomba'eterei ne rembipota? Eheja taikove! Nde niko che rayhu!
Ne ñe'ẽ niko añete memete, ne rembiapoukapy opa árape guarã.
Poguasukuéra reiete oko'i che rehe, che katu ne ñe'ẽnte amomba'e che py'aite guive.
Ne ñe'ẽ reme'ẽvo chéve che mbovy'a, avy'a mba'e repyeta ajuhu ramo guáicha.
Japu ndahecha ramói ha nahenduséiete voi, ne rembiapoukapy katu ahayhu.
Ára pukukue romomba'e guasu, ne ñe'ẽ imarangatúgui.
Umi ne rembiapoukapy ohayhúva py'a guapýpe oiko, ndaipóri mba'eve osẽ vaíva chupekuéra.
Che Jára, arovia nde che nohẽtaha jejopy vaígui ne rembiapoukapy ajapo aja aikóvo.
Ne rembiapoukapy he'iháicha niko ajapo, ha umíva ahayhu che py'aite guive.
Ne rembiapoukapy ha ne rembipota che ajapo, che reko nde reikuaa porã.
Che Jára, che rembijerure toguahẽ ndéve, che moarandu ere haguéicha.
Che rendu kena ndéve añembo'évo, che renohẽ jejopy vaígui, ere haguéicha rejapotaha.
Purahéipe toromomba'e guasu, ne rembipota che mba'e haguére.
Taropurahéi upe ne ñe'ẽ, ne rembiapoukapy niko imarangatu.
Eime kena opa ára che pytyvõ haguãicha, ne rembipota niko che amotenonde.
Che Jára, hi'ãeterei niko chéve che renohẽ jejopy vaígui, ne rembiapoukapy upe che mbovy'áva.
Eheja taikove romomba'e guasu haguã, ha ne ñe'ẽ ta che pytyvõ.
Ovecha kañýicha aiko opa rupi rei. Eju che piári! Namboykéi niko umi ne rembiapoukapy.
Vaípe ajecha,Ñandejárape añembo'e,ha ha'e che rendu.
Che Jára ani reheja oñe'ẽ che rehe umi ijapúva, umi ijuru hãimbéva.
Peẽ tekove japu! Mba'e piko ojapóta Ñandejára pende rehe? Mba'éicha piko ha'e pende haviráta?
Kóicha: “Oñorãirõva hu'y akuápe, tatapỹi pytã asýpe!”
Pende apytépe niko jaiko asy umi táva Mésec térã Quedargua apytépe jaiko ramo guáicha.
Hetaetereíma aiko umi py'a guapýpe oikose'ỹva apytépe.
Che niko py'a guapýpe aikose, añe'ẽ vove katu ha'ekuéra oñorãirõséma.
Umi yvytýre ajesaupiha che py'a pýpe ha'e:Máva piko che pytyvõta?
Ñandejára che pytyvõta, ha'e niko yvága ha yvy apohare.
Ha'e ndohejamo'ãi ne pysyrỹi. Upe nde rehe oñangarekóva ndokéiva araka'eve.
Ndokéiva térã ndokevýiva upe Israel rehe oñangarekóva.
Ñandejára oñangarekóta nde rehe, ha'e upe nde ypýpe oĩva ne pytyvõ haguã.
Árape kuarahy ndojapói chéne nde rehe mba'eve térã jasy pyharekue.
Ñandejára ndohejamo'ãi ojehu ndéve mba'eve ivaíva, ha'e oñangarekóta nde rehe.
Ha'e oñangarekóta nde rehe resẽvo reho haguã ha reguahẽvo, ko'ágã guive opa ára peve.
Avy'aite chéve oje'e ramo: “Jaha tupaópe”.
Jerusalén! Ne rokẽmema roñembo'y.
Jerusalén niko táva neporãva, oñemopu'ã porãitéva.
Upépe ojupi Israel ñemoñareguakuéra, Ñandejára réra omomba'e guasúvo, ojeheja haguéicha chupekuéra tembiapoukapy ramo.
Upépe oguapy mburuvicha guasu David rogagua, teko jojápe oporombojovake haguã.
Pende py'aite guive peñembo'e pejévo: “Py'a guapýpe tojeiko Jerusalénpe, kyhyje'ỹme toiko umi nde rayhúva.
Py'a guapy toĩ upe táva ryepýpe, ha mburuvicha guasu rógape.”
Che ryke'ykuérape ha umi che kuaáva rayhupápe ajeruréta: “Py'a guapy toĩ nde pype.
Tupã Ñandejára róga rehehápe añembo'éta.”
Ndéve ajesaupi,ndéve, reguapýva yvágape.
Ku tembiguái ijára rehe omañaháicha, ku mitãkuña imongakuaaharére omañaháicha, upéicha ore romaña Tupã, ore Járare, ha'e, ore poriahurereko peve.
Ore poriahurereko kena ore Jára, ore poriahurereko kena. Hetaetereíma niko rohasa asy.
Hetaetereíma oñembohory ore rehe umi oñemoha'enteséva, hetaetereíma ojahéi ore rehe umi oñemombaretéva.
Opa Israelgua te'i: “Ñandejáranoñemoĩri rire ñande ykére,
Ñandejára noñemoĩri rire ñande ykére, yvypórakuéra opu'ã ramo guare ondyry ñande rehe,
ipochy hendy haguére ñane ndive hikuái, ñande pyraite ñane mokõva'erã mo'ã.
Y ñande aho'ipava'erã mo'ã, ysyry ñande rerahava'erã mo'ã,
y pochy ñane moñapymiva'erã mo'ã.
Toñemomba'e guasu Ñandejára ndohejáigui ja'a hãinguápe.
Ku guyráicha ojehekýiva ñuhãgui, upéicha avei niko ñande. Upe ñuhã opẽ ha ñande ñasẽ javeve jaha.
Upe ñane pytyvõva niko Ñandejára, yvága ha yvy apohare.”
Umi Ñandejárare ojeroviáva nikoku Sión yvytýichandaikatúiva oñemongu'eha hatã oĩva opa árape.
Umi yvyty ojereháicha Jerusalén rehe, upéicha Ñandejára ojere hetã guáre, ko'ágã guive opa ára peve.
Mburuvicha oporosãmbyhy vaíva ndahi'aréi chéne upe tetãme heko jojáva oikohápe, ani ágã upeichahágui ha'ekuéra avei oñepyrũ ojapo ivaíva.
Ore Jára! Heta mba'e kena eme'ẽ umi ipy'a porãva ha heko potĩvape.
Umi ivaíva ojaposévape katu Ñandejára tomondo mba'e vai apoha apytépe. Py'a guapy toĩ Israélpe.
Ore Jára ore reraha jey ramo guare Siónpeiñapytĩmby rojerereko haguéguitetã mombyrýpe,ha'ete vaichava'ekue oréveku ore képe rohecha ramo guáicha.
Upérõ ropuka reípa vy'águi ha rosapukái joava'ekue. Ambue tetã rupi oje'e ore rehe: “Tuichaite mba'e niko Ñandejára ojapo hesekuéra.”
Tuicha mba'e Ñandejára ojapova'ekue ore rehe. Ha tuicha rovy'ava'ekue upe ramo.
Ore Jára! Eme'ẽ jey oréve umi mba'eta roguerekova'ekue, ku ama omyenyhẽháicha umi ysyry.
Umi tesaýpe oñemitỹva'ekue vy'a pópe omono'õne ikoga'a.
Upe tesaýpe osẽva mba'e ra'ỹi ipo renyhẽ oñotỹ haguã vy'a pópe ou jeýne koga'a apesã ipópe.
Ñandejára óga nomopu'ãi ramoreiete imopu'ãha oñemoĩta omba'apo hese.Ñandejára noñangarekói ramotávarereiete ñorãirõhárakuéraoñemoĩta oñangareko hese.
Reiete pepu'ã ko'ẽ mboyve ha pyharéma peñeno peke, ha syva ry'ái ha kane'õngue reheve peje poreka pe'uva'erãre. Ñandejára ome'ẽ umi ohayhúvape ha'ekuéra oke aja.
Ñandejára niko ñande rovasa hína ome'ẽvo ñandéve ñande ra'y ha ñande rajy kuerarã.
Ku hu'ýicha oñorãirõva pópe niko mitãnguéra oúva kuimba'épe ha'e ipyahúpe.
Ovy'a upe kuimba'e ihu'y ryru henyhẽva. Hese ndaipu'akái chéne chupe ohayhu'ỹva, oñemoĩvo hikuái ojuehe táva rokẽme.
Revy'ava'erãÑandejára rehe rejerovia ramo,ha reiko ramo ha'e oipotaháicha.
Nde ry'ái repykuégui rekarúne, revy'áne, ha opa mba'épe resẽ porãne.
Nde róga pýpe ne rembireko ojoguáta ku parral hi'a hetávape. Ne mesa jerére katu nde ra'y ha nde rajykuéra ojoguáta umi yvyra roky pyahúpe.
Kóicha ojehovasáta upe Ñandejára rehe ojeroviáva.
Ñandejára ta nde rovasa Sión guive reikove aja pukukue. Reikovéta rehecha haguã mba'éichapa Jerusalén opu'ã,
ha reikovéta rehecha haguã nde ra'y ra'yrépe. Py'a guapy toĩ Israélpe.
Israel,emombe'u mba'éichapayma ne mitã guive,nde rehe oñemoĩ umi nde rayhu'ỹva.
Yma che mitã guive ajejopy vai, ha ndaipu'akái hikuái che rehe.
Che ape jokapa hikuái ku yvy oñembovoháicha ñemitỹrã.
Upéi Ñandejára, upe heko jojáva, che renohẽ umi iñañáva po guýgui.
Toguevi ñemotĩme opa ndoikuaaséiva mba'eve Sióngui.
Ojoguáta ku ñana óga ári opu'ãva, oñemondoro mboyve ipirúmava,
avave heseve ipónte jepe omyenyhẽséva, térã trígoicha ohupi ijyva ári ogueraha.
Avave ohasáva nde'i chéne chupekuéra: “Ñandejára ta pende rovasa, Ñandejára rérape rohovasa”.
Amo ipypukuvehágui nikondéve añembo'e che Jára.
Che Jára, che rendu mína. Ejapysaka porã che rehe, ejapysaka che rembijerurére.
Ne mandu'átarõ ore rembiapo vaikuére, piko máva oñemoĩta ne renondépe?
Nde katu reheja rei oréve ore angaipa ikatu haguã ndéve romomba'e.
Che py'aite guive aha'arõ Ñandejára che pytyvõ haguã, ha arovia upe iñe'ẽ ha'e ome'ẽva chéve.
Che py'aite guive aha'arõ Ñandejárape, ku guárdia ajapóva ára ko'ẽ oha'arõháicha, ku guárdia ajapóva ára pyahu oha'arõháicha.
Israel! Ejerovia Ñandejára rehe. Imborayhu niko na iñambuéiva, ha jejopy vaígui ha'e ñane renohẽta.
Ha'e oheja reíta Israélpe opa iñangaipa.
Che Jára,ndaha'éi ku añemoha'enteséva,térã amoĩva che resamba'e tuichávare.Ndaha'éi yvateterei aguahẽséva,térã aipotáva mba'e hendape'ỹ,ndahupytýiva.
Nahániri. Akirirĩ ha py'a guapýpe aiko, ku mitã kambúicha isy jyva ári. Ku mitã okambu vaicha aiko py'a guapýpe.
Israel! Ejerovia Ñandejára rehe ko'ágã ha opa ára.
Ore Jára,ne mandu'a kena David rehe.Hetaite ha'e ohasa asyva'ekue.
Ndéve Jacob Tupã mbarete ha'e he'iva'ekue ndéve kóicha:
“Ndaikemo'ãi che róga guýpe, che rupápe nañenói chéne,
che resa ndahejái chéne oñemboty, térã che ropepi osapymi,
ajuhu peve Ñandejárape hendarã, upépe, Jacob Tupã mbarete oiko haguã”.
Rohendu Tupã karameguã oĩha Efrátape, ha roho rojuhu Jear ñúme.
“Jaha tupaópe, jaha ñañesũ Tupã pyenda renondépe”.
Epu'ã ore Jára! Eike upe repytu'utahápe, nde ha ne karameguã mbarete.
Nde pa'ikuéra opa ára toiko teko jojápe, ha umi nde rehe ojeroviáva tosapukái vy'águi.
Ne rembiguái David rayhupápe, ani remboyke ne rembiporavópe.
Ñandejára nopyrũiva iñe'ẽre, ome'ẽva'ekue Davídpe iñe'ẽ:
“Peteĩ nde ra'y amoĩta mburuvicha guasúrõ ne rendaguépe. Ne ñemoñarekuéra ojapo ramo che ñe'ẽ ame'ẽva'ekue, ha che rembiapoukapy chupekuéra ambo'étava, ne rendaguépe ha'ekuéra oguapýne mburuvicha guasúrõ opa ára”.
Ñandejára niko oiporavo yvyty Sión upépe ha'e oikoségui.
“Ápe apytu'úta opa ára, ápe aguapýta ko'ápe aikoségui.
Ahovasáta chupe hi'upyrãme, ha mboriahukuéra amohyguãtãta.
Pa'ikuéra ahovasáta opa mba'e ojapóvape, ha umi Siónpe oikóva ha che rehe ojeroviáva vy'águi osapukáine.
Ápe heñói ha imbaretéta David ra'y, che rembiporavópe amboguapy hatãta.
Umi hese ija'e'ỹva ári aitýta ñemotĩ, chupe katu ambotuicháne.”
Ajépa iporã iteha mba'e ñane mbohorývajahecha ramo umi Tupãre ojeroviávaoiko porãmba ramo oñondive.
Ha'ete ku mba'e ryakuã porã oñeñohẽva Aarón akãre, ha hendyváre osyrýva ijao rembe peve.
Ha'ete ku ysapy yvyty Hermón pegua ho'a ramo guáicha yvyty Sión ári. Upépe Ñandejára oporohovasa ome'ẽvo jeikove puku.
Pemomba'e guasu Ñandejárapepeẽ hembiguáiva,ha peẽ pene rembiapóvatupaópe pyharekue.
Pemopu'ã pende po Tupã koty gotyo, ha pemomba'e guasu Ñandejárape.
Ñandejára, yvága ha yvy apohare, ta pende rovasa yvyty Sión guive.
Toñemomba'e guasu Ñandejára.Pemomba'e guasu Ñandejára réra,tomomba'e guasu chupeumi hese ojeroviáva,
umi tupaópe hembiapóva, ha umi tupao pepo guýpe oĩva.
Pemomba'e guasu Ñandejárape, ha'e niko ipy'a porã, héra peropurahéi, ha'e niko imba'e recha kuaa.
Ha'e oiporavova'ekue imba'e teerã Jacob, upéva hína Israel.
Che aikuaa porã Ñandejára tuichaha, Tupã tuichave opa ambue tupãnguéragui.
Ñandejára niko ojapo ojaposéva, yvága ha yvýpe, yguasu ha upe huguápe.
Amo ára mbotýgui arai omopu'ã, ojapo ára tiri oguerúva ama, ha yvytu ojora iñapytĩmby oguerekohágui.
Ha'e ojuka umi ñemoñare ypykue peteĩcha, kuimba'e ha mymba ra'y.
Mba'e tuichaite ha hechapyrãva omondo Faraón ha hembiguáikuérare Egipto mbytépe.
Heta tetã ohundi ha ojuka mburuvicha guasu mbaretépe:
Sihón, amorréokuéra ruvicha guasu, Og, mburuvicha guasu Basán pegua, ha mburuvicha guasukuéra oĩva Canaánpe.
Umíva umi tetã yvy ome'ẽ hetã Israélpe imba'e teerã.
Ore Jára, nde réra niko ndopáiva, nde rehe oikóne mandu'a opa ára.
Nde, ne retã rehehápe, reñorãirõ, ha reiporiahurereko ne rembiguáikuérape.
Umi ta'ãnga tetãnguéra omomba'éva niko pláta ha óronte, yvypóra rembiapokue.
Ijuru ha noñe'ẽi, hesa ha ndohechái,
ijapysa ha nohendúi, ijuru ha naipytuhẽi.
Upéichata avei umi ijapohare, ha umi hesekuéra ojeroviáva.
Peẽ Israelgua! Pemomba'e guasu Ñandejárape. Pa'ikuéra! Pemomba'e guasu Ñandejárape.
Levítakuéra! Pemomba'e guasu Ñandejárape. Peẽ Ñandejára rehe pejeroviáva! Pemomba'e guasu ñande Járape.
Sión guive toñemomba'e guasu Ñandejára, upe oikóvape Jerusalénpe. Toñemomba'e guasu Ñandejára.
Pemomba'e guasu Ñandejárapeha'e niko ipy'a porã,ha imborayhu ndopái araka'eve.
Pemomba'e guasu Tupãme tuichavéva opa ambue tupãgui, ha imborayhu ndopái araka'eve.
Pemomba'e guasu Ñandejárape opa mba'e járape, ha imborayhu ndopái araka'eve.
Ha'énteko pe ojapóva umi mba'e hechapyrãva, ha imborayhu ndopái araka'eve.
Imba'e kuaápe yvága ojapova'ekue, ha imborayhu ndopái araka'eve.
Y ári ko yvy omboguapyva'ekue, ha imborayhu ndopái araka'eve.
Ha'e ojapova'ekue jasy ha kuarahy, ha imborayhu ndopái araka'eve,
ojapo kuarahy ára oisãmbyhy haguã, ha imborayhu ndopái araka'eve,
ojapo jasy ha mbyjakuéra pyhare oisãmbyhy haguã, ha imborayhu ndopái araka'eve.
Ha'e ojukava'ekue umi Egiptogua ra'y ypykuépe, ha imborayhu ndopái araka'eve,
ha'e Israel guápe oguenohẽva'ekue ijapytéguikuéra, ha imborayhu ndopái araka'eve,
ha'e pyapy mbaretépe chupekuéra oguenohẽ, ha imborayhu ndopái araka'eve.
Ha'e Mar Rojo omboja'o mokõi hendápe, ha imborayhu ndopái araka'eve,
ha'e ombohasava'ekue Israel guápe mbyte rupi, ha imborayhu ndopái araka'eve,
ha'e ohundiva'ekue yguýpe Faraón ha iñorãirõhárakuéra, ha imborayhu ndopái araka'eve.
Ha'e oisãmbyhyva'ekue hetã guápe yvy ojeiko'ỹha rupi, ha imborayhu ndopái araka'eve,
ha'e ohundiva'ekue mburuvicha guasu mbaretépe, ha imborayhu ndopái araka'eve,
ha'e ojukava'ekue mburuvicha guasu ojekyhyjevéva, ha imborayhu ndopái araka'eve,
ha'e ojuka Sihón, amorréokuéra ruvicha guasúpe, ha imborayhu ndopái araka'eve,
ha'e ojuka Og, mburuvicha guasu Basán pegua, ha imborayhu ndopái araka'eve.
Ha'e omboja'ova'ekue umíva yvy hetã guápe, ha imborayhu ndopái araka'eve,
ha ome'ẽva'ekue hembiguái Israel guápe imba'e teerã, ha imborayhu ndopái araka'eve.
Ha'e imandu'a ñande rehe jajejopy jave, ha imborayhu ndopái araka'eve,
ha'e ñane renohẽva'ekue ñande jopy vaíva po guýgui, ha imborayhu ndopái araka'eve.
Ha'e omongaru opa yvypóra ha mymbakuérape, ha imborayhu ndopái araka'eve.
Pemomba'e guasu Ñandejára yvágape guápe, ha imborayhu ndopái araka'eve.
Babilonia ysyry rembe'y rupiroguapýva rojahe'o,Sión rehe ore mandu'ávo.
Sáuse rakãre ysyry rembe'y rupi opu'ãva, romosãingómiva ore mbaraka.
Upépe umi iñapytĩmby ore rerahava'ekue ojerure oréve ropurahéi haguã. Umi ipy guýpe ore jopýva ojerure oréve rombovy'a haguã chupekuéra, he'ívo: “Pepurahéi oréve purahéi Sión rehegua.”
Mba'éicha piko aipo ropurahéita, purahéi Tupãme guarãva tetã ambuépe?
Nde hegui che resaráirõ Jerusalén taijapa che po.
Che kũ toja che apekũre nachemandu'ái ramo nde rehe, namoĩri ramo Jerusalén tenondete opa umi mba'e che mbovy'ávagui.
Ore Jára, ne mandu'áke umi edomítakuérare. Upe Jerusalén ho'aha árape he'iva'ekue hikuái hese: “Peitypáke. Peitypaitéke. Amo imáta peve.”
Nde Babilonia. Nde hína táva rundiha. Ovy'ava'erã upe ojapóva nde rehe upe nde rejapo haguéicha ore rehe.
Ovy'ava'erã umi ne mitãnguéra ohupíva, ha oipetéva itáre.
Che py'aite guiveromomba'e guasúta ore Jára,tupãnguéra renondéperogueropurahéita.
Nde tupao renondépe añesũne, nde réra amomba'e guasúne. Nde niko mborayhu ha añete, ha nde réra ha ne ñe'ẽ remoĩ opa mba'e ári.
Ndéve añembo'e ha nde che rendu, che py'a remombarete.
Mburuvicha guasukuéra yvy arigua ta ne momba'e guasu ohendúvo umi ne ñe'ẽ,
ha ne rembipota togueropurahéi. Ndéko nde tuicha hína ore Jára.
Ñandejára oĩ ramo jepe pe amo yvate, ha'e oikuaa mávapa upe imboriahúva, ha mávapa upe oñemoha'enteséva.
Vaípe ajecha ramo, nde ndacherejái amano. Umi che rehe ija'e'ỹva ipochy ramo, nde pu'aka hesekuéra, ha nde pyapýpe che renohẽ jejopy vaígui.
Ñandejára ojapóta opa mba'e che rehehápe. Ore Jára, ne mborayhu niko ndopái araka'eve. Ani reheja rei upe ne rembiapokue remoñepyrũva'ekue.
Ore Jára,nde reipyguara che rekoha nde che kuaa.
Nde reikuaa aguapy ha apu'ã ramo, mombyry guive reikuaa upe che akãme arekóva.
Reikuaa aguata térã aguapy ramo, opa mba'e ajapóva reikuaa.
Ñe'ẽ ne'ĩra gueteri osẽ che jurúgui, ha nde, che Jára, reikuaáma upe ha'étava hína.
Che kupépe ha che renondépe, upépe reime. Nde pópe che rereko, che rehe reñangareko.
Nde che kuaa porãeterei, mba'e hesakã'ỹva chéve ha ija'ỹva che akãme.
Mba'éicha piko añemomombyrýta nde hegui? Moõ piko ikatúta akañy nde hegui?
Yvágape ajupi ramo, upépe reime. Omanóva ohohápe aguejy ramo, upépe reime.
Ko'ẽtĩ gotyo aveve ramo aha, térã kuarahy reike gotyo yguasu rembe'y rupi aha ramo aiko,
upépe jepe, nde che sãmbyhýne, che rehe reñangarekóne.
Ha'e ramo: “Iñypytũháme akañýta, áragui toiko pyhare ha ta che aho'i”.
Pyhare naiñypytũmo'ãi ndéve, pyhare áraicha hesakãta. Ára ha pyhare niko peteĩcha ndéve.
Opa che retepy ne rembiapokue, ha che sy rye pýpe che apo ñepyrũva'ekue.
Che mopirĩmba ha che mbojurujái upe che rehe rejapóva. Upévare romomba'e guasu. Ajépa tuichaite upe ne rembiapokue.
Che angapy peve reikuaa, ha umi che kãngue oñemoĩ ramo ojuehe kañyháme, añembojoapýrõ ojuehe yvy guýpe.
Aikove mboyve, nde che rechámava'ekue. Ha nde kuatiápe oĩmbáma mba'éichatapa che rekove, peteĩ árante jepe aikove mboyve.
Ore Jára, hypy'ũ etépa umi mba'e ne akãme rerekóva! Hetaeterei oñemoĩmba ramo oñondive.
Añemoĩta ramo aipapa, hetave yvyku'i ra'ỹigui. Ha aroguahẽ ramo hu'ãme, nde ypýpente gueteri aime.
Ore Jára, ejukapa nga'u ra'e umi heko vaíva! Toñemomombyry che hegui umi oporojukáva,
umi nde rehe oñe'ẽ vaíva, ha nde réra oiporu reíva.
Ore Jára, ndacha'éi umi nde rehe ija'e'ỹvare, ndaikuaaséi mba'eve umi nde rehe opu'ãvagui.
Mba'evete voi ndaikuaaséi chuguikuéra, ndacha'éiete voi hesekuéra.
Tupã, eipyguara che py'apy, eikuaa mba'épa oĩ che apytu'ũnguápe,
ehecha ahápa hína tape vaíre, ha che mboguata uvei nde rape opa'ỹva rupi.
Ñandejára,ndéve añembo'e.Pya'e eju che pytyvõ.Che rendu kenandéve añembo'e ramo.
Insiénsoicha toguahẽ ndéve che ñembo'e. Mba'e kuave'ẽ ka'aru guáicha umi che po ndéve amopu'ãva.
Ñandejára, emoĩ che juru rehe oñangarekóva, upe che kũ ojokova'erã.
Ani rehejátei mba'e vai che py'a ra'ã, térã ajehe'a heko vaíva ndive tembiapo vaípe. Ha'ekuéra okaruhápe, ijapytépekuéra ndaikéi chéne.
Kuimba'e johéi pyre che nupã ramo, upéva iporã, che mongavaju ramo, upéva mba'e ryakuã porãicha che rehe oñeñohẽva. Nambovavái chéne che akã umíva umi mba'épe. Hembiapo vaíva katu ndojokói chéne che ñembo'e,
ha huvichakuéra oñemyañáne ita yvatégui ho'a haguã. Umi hembiapo vaíva oikuaáne opa mba'e hendapete ha'e hague.
Ku oñeñemitỹ haguã yvy oñembojereháicha, upéicha isarambipáne ikãnguekue upe yvykua juru rupi.
Ñandejára, che niko nde rehénte ajesareko. Nde rehe ajerovia. Ani che reja reítei.
Eñangareko che rehe, ani che jura hikuái, térã ñuhãme che reity umi mba'e vai apoha.
Hembiapo vaíva iñuhãme jeýnte to'a. Che katu tahasa ojehu'ỹre chéve mba'eve.
Ñandejára,che rendu ndéve añembo'évo.Ejapysaka che rehe ha che rendu.Nde niko upe nde reko jeroviahaha upe nde reko jojáva.
Ani che renói che mbojovake haguã. Ne renondépe niko ndaipóri hembiapo vai'ỹva.
Umi che rehe ija'e'ỹva, che rapykuéri oiko che jukase. Yvýre che pete ha pytũmbýpe che rereko. Upépe aiko ku yma omanova'ekuéicha.
Name'ẽ véima niko ha py'a tarovápe aiko.
Umi mba'e yma guare ou che akãme, che mandu'a umi ne rembiapokuére.
Ndéve che po amopu'ã ha añembo'e. Ku yvy oha'arõháicha ama upéicha nde rehe che ãho.
Ñandejára! Pya'e eju che pytyvõ, che rekove niko osótama. Ani rekañýtei che hegui, ani ágã upe haguére amano.
Ára ko'ẽ togueroguahẽ chéve ne mborayhu, ajerovia haguére nde rehe. Ehechauka chéve mba'éichapa aikova'erã. Nde rehénte voi che ajerovia.
Ñandejára, che renohẽ umi che rayhu'ỹva po guýgui, nde pepo guýpe niko añemo'ã.
Che mbo'e kena ajapo kuaa haguã ne rembipota, ndéko hína Tupã che Jára. Nde py'a porã kena che ndive, ha che mboguata tape porãre.
Ñandejára, nde réra rehehápe, eheja taikove. Nde reko jojágui, che renohẽ jejopy vaígui.
Ne mborayhu rehehápe, ejuka umi che rayhu'ỹvape. Ehundi che rehe ija'e'ỹvape, chéko ne rembiguái hína.
Toñemomba'e guasu Ñandejára!Ha'e upe oñangarekóva che rehe,ha upe che mbokatupyrývañorãirõrã.
Ha'e ipy'a porã che ndive ha che mo'ã, oñangareko che rehe ha che nohẽ jejopy vaígui. Ha'e ha upe omoĩva tetãnguéra che po guýpe.
Ñandejára, Mba'e piko yvypóra ne mandu'a haguã hese? Máva piko yvypóra remomba'eterei haguã?
Hekove niko upe ipytuhẽicha mbyky, ku kuarahy'ãicha pya'e ohasa.
Ñandejára, Eipe'a yvága rokẽ ha eguejy. Einupã umi yvyty ha totĩmbo.
Umi ára vera nde hu'ýva epoi, ha umi nde rayhu'ỹva emosarambi.
Upe amo yvatégui nde po eipyso, ha che renohẽ ko ysyry pochýgui. Che renohẽ kena ambue tetã megua po guýgui,
umi ijapúvagui, iñe'ẽ ome'ẽva ha upéi ndojapói upe he'íva.
Tupã, purahéi pyahu ndéve apurahéita. Árpa púpe rogueropurahéita.
Nde rupi mburuvicha guasukuéra ipu'aka hesekuéra ija'e'ỹvare. Nde upe renohẽva ne rembiguái Davídpe jejopy vaígui.
Ani rehejátei ajejuka kyse pukúpe. Che renohẽ kena ambue tetã megua po guýgui, umi ijapúvagui, umi iñe'ẽ ome'ẽva ha upéi ndojapói upe he'íva.
Ore ra'ykuéra taimbarete umi yvyra tyarõicha, Ore rajykuéra tojogua umi horkõ ijeguapávape oĩva mburuvicha guasu rógape.
Umi ore koga'a roñongatuhápe tahenyhẽ, tahenyhẽ opaichagua koga'águi. Ore rymbakuéra katu taimemby reipa, ojo'ári taimemby upe ñúre.
Umi ore vakakuéra tahye guasupa, ha toĩ'ỹ imemby kuáva. Toĩ'ỹ upe okáre avave osapukáiva kyhyjégui.
Ovy'ava'erã upe tetã kóicha oikóva. Ovy'ava'erã upe tetã oguerekóva Tupãme ijára ramo.
Tupã che Jára,ndéve romomba'e guasútache ruvicha guasu.Nde réra amomba'éta opa árape.
Ára ko'ẽre romomba'e guasúta, ha nde réra amomba'éne opa ára.
Ñandejára niko tuicha hína, ituichakue ndaikatúi jaikuaapa. Chupe ñamomba'e guasuva'erã.
Túvakuéra omombe'úne ta'ýrakuérape ne rembiapokue, ha'ekuéra omoherakuãne umi mba'e tuichaite rejapóva.
Omombe'úne hikuái mba'éichapa remimbipa, ha che aikuaaukáne umi mba'e rechapyrã rejapóva.
Ha'ekuéra omombe'úne umi mba'e tuichaite nde rejapóva ha oporomongyhyjéva, che amoherakuãne ne rembiapokue tuichaite.
Imandu'áne hikuái ne mba'e porãiteha, ha ndéve opurahéine nde reko joja haguére.
Ñandejára imba'e porã ha oporoporiahurereko. Ha'e oporohayhu ha hasýpe ipochy,
opavavépe ha'e ohecha kuaa, ha ohecha ramó opa hembiapokue.
Opa ne rembiapokue ta ne momba'e guasu, Ñandejára, opa nde rehe ojeroviáva ta ne momba'e guasu.
Ha'ekuéra tomyerakuã tuichaha upe ne retã, ha'ekuéra toikuaauka nde ne mbareteha.
Upéicha ramo maymáva oikuaáne ne mbareteha, ha upe ne retã tuichaha.
Ne retã niko mba'e opa'ỹva, ha nde reporosãmbyhýta opa árape. Ñandejára nopyrũiva iñe'ẽre, ha'e ipy'a porã opa mba'épe.
Ñandejára ojoko umi ho'ávape, ikangývape omopu'ã jey.
Opavave omoĩ nde rehe hesa nde remongaru haguã chupekuéra hi'árape.
Reipe'a nde po, ha nde mba'e porãme remohyguãtã opa mba'e oikovévape.
Ñandejára heko joja opa hapépe, ha'e ipy'a porã opa mba'épe.
Ha'e oñemoaguĩ umi oñembo'évare, umi ipy'aite guive chupe oñembo'évape.
Umi chupe omomba'éva rembipota ha'e ojapo, ha ojerure vove chupe pytyvõ ha'e oguenohẽ chupekuéra jejopy vaígui.
Ñandejára oñangareko umi chupe ohayhúvare, umi heko vaívape katu ha'e ohundi.
Amomba'e guasúta Ñandejárape. Opa oikovéva tomomba'e guasu héra marangatu, ko'ágã guive ára paha peve.
Toñemomba'e guasuÑandejára.Amomba'e guasu Ñandejárapeche py'aite guive.
Aikove aja amomba'e guasúta Ñandejárape, che rekove pukukue apurahéita Ñandejárape.
Poguasukuérare ani pejerovia, umíva niko yvypórante ha ndaikatúi ñane renohẽ jejopy vaígui.
Ha'ekuéra omano vove, yvýpe jeýnte oho opa, ha upe árape opyta rei opa umi mba'e ojaposéva.
Ovy'ava'erã upe Jacob Tupã oipytyvõvape, upe ojeroviáva Tupã Ñandejára rehe.
Ñandejára upe ojapova'ekue yvága ha yvy, yguasu ha opa mba'e ipype oĩva. Ha'e niko nopyrũiva iñe'ẽre.
Oñemoĩ uvei ojejopy vaíva ykére, ha omongaru iñembyahýivape. Ñandejára opoi umi iñapytĩmby ojererekóvagui,
Ñandejára oheja umi ohecha'ỹvape ohecha jey, Ñandejára omopu'ã umi ikangývape, Ñandejára ohayhu umi heko jojávape,
Ñandejára oñangareko umi mombyry guáre, ha ityre'ỹ ha iména manóvape ha'e oipytyvõ. Heko vaíva rape katu ha'e ohundi.
Ñandejára niko mburuvicha guasu opa árape guarã. Táva Sión! Ñandejára ne sãmbyhýta opa árape. Toñemomba'e guasu Ñandejára.
Toñemomba'e guasuÑandejára.Ajépa iporãiteTupãme japurahéi ramo,chupe ñamomba'e guasuva'erãvy'a pópe.
Ñandejára omopu'ã jey Jerusalén ha ombyatypa Israelgua mombyry rupi isarambiva'ekue.
Ipy'a rasýva ha'e omonguera ha umi ho'o ojejoka hague rupi ha'e ojokuapa.
Ha'e he'i mbovýpa mbyjakuéra oĩta ha héra rupi peteĩ-teĩme oikuaa.
Ñandejára niko tuicha ha imbarete hína, iñarandukuépe ndaijojahái.
Ñandejára oipytyvõ imboriahúvape, hembiapo vaívape katu yvýre oipete.
Pepurahéi Ñandejárape pende py'aite guive, árpa púpe pepurahéi Tupãme.
Yvága ha'e araípe ojaho'i, yvy apére ha'e omongy, ha umi yvytýre kapi'i omoheñói.
Mymbakuéra ha'e omongaru, ha umi yryvu ra'y chupe ochiã vove.
Kavaju mbaretekue ha'e nomomba'éiete, térã kuimba'e jepytaso.
Ha'e ohecha ramó umi chupe omomba'évape, ha umi ojeroviáva imborayhúre.
Jerusalén, erohory Ñandejárape, Sión emomba'e guasu Tupãme.
Ha'e omboty hatã ne rokẽnguéra ha ohovasa nde ra'y ha nde rajykuéra nde pype.
Ha'e ogueru py'a guapy nde yvýpe, ha nemohyguãtã trígo iporãvévape.
Ha'e ombou iñe'ẽ ko yvýpe ha upe he'íva py'a oguahẽ.
Mandyjúicha ha'e ombou y rypy'a, ha tanimbúicha omosarambi ysapy ratã.
Ha'e ombou amandáu ha y, ro'ýgui hypy'a.
Ha'e he'i ha hykupa, oipejuka yvytu ha umi y osyry.
Jacóbpe ha'e oikuaauka hembipota. Israélpe ha'e ome'ẽ hembiapoukapy.
Ambue tetã ndive ha'e upéicha ndojapói, ndoikuaaukái chupekuéra hembiapoukapy. Toñemomba'e guasu Ñandejára.
Toñemomba'e guasuÑandejára.Yvágagui toñemomba'e guasuÑandejára,amo yvate guivechupe toñemomba'e guasu.
Tomomba'e guasu chupe hemimboukuéra, tomomba'e guasu chupe opa tekove yvága pegua.
Tomomba'e guasu chupe kuarahy ha jasy, tomomba'e guasu chupe mbyjakuéra.
Tomomba'e guasu chupe umi yvága, ha umi y hi'ári oĩva.
Pemomba'e guasu Ñandejára réra, iñe'ẽ rupi ha'e opa mba'e ojejapova'ekue.
Ha'e omoĩva'ekue opa mba'e hendápe opa árape guarã, omoĩ chupekuéra mba'éichapa ojeguerekova'erã, mba'e ikatu'ỹva araka'eve oñemboyke.
Tomomba'e guasu Ñandejárape yvy guive, pirakuéra ha umi tugua pypuku,
ára vera ha amandáu, tatatĩna ha ysapy rypy'a, ha yvytu ratã hembipota ojapóva,
umi yvyty rusu ha yvytykuéra, yva máta ha opaichagua yvyra máta,
mymba saite ha tymbakuéra, opa yvýre otyryrýva ha guyrakuéra,
mayma mburuvicha guasu ha tetãnguéra, poguasu ha opa mburuvicha yvy arigua,
mitã rusu ha kuñataĩnguéra, itujáva ha mitãva tomomba'e guasu chupe.
Pemomba'e guasu Ñandejára réra, ha'e añoite upe héra tuichaitéva. Ha'e imimbipápe oĩ yvága ha yvy ári.
Hetã ha'e omombareteva'ekue. Chupe omomba'e guasu umi hese ojeroviáva, Israelgua, umi ha'e ohayhúva. Toñemomba'e guasu Ñandejára.
Toñemomba'e guasu Ñandejára.Pepurahéi Ñandejárapepurahéi pyahu,umi hese ojeroviáva atýpechupe toñemomba'e guasu.
Israelgua toguerohory ijapo harépe, Siongua toguerohory huvicha guasúpe.
Héra rehehápe pejeroky, tambor ha árpa púpe chupe pepurahéi.
Ñandejára niko ohayhu hetã guápe, imboriahúvape oguenohẽ jejopy vaígui.
Tahory hesehápe umi imarangatúva, oñenoháme jepe chupe topurahéi.
Ijurúgui tañahendu omomba'e guasúrõ Tupãme, ipópe toguereko kyse puku hãimbe jováiva,
ojahéi haguã ambue tetã guáre, oinupã rasývo chupekuéra.
Mburuvicha guasukuéra kadénape tojokua, huvichakuéra toipykua,
tojejapo umívare, kuatiápe oñemoĩ haguéicha. Umi hese ojeroviáva kóicha osẽ porãta. Toñemomba'e guasu Ñandejára.
Toñemomba'e guasu Ñandejára.Pemomba'e guasu Tupãme tupaópe,pemomba'e guasu chupeyvága tuichaha javeve,
pemomba'e guasu chupe hembiapo tuichakuére, pemomba'e guasu chupe ha'e tuichágui.
Pemomba'e guasu trompéta púpe, pemomba'e guasu chupe árpa ha mbaraka púpe,
pemomba'e guasu chupe tambor pu ha jerokýpe, pemomba'e guasu chupe mbaraka ha mimby púpe.
Pemomba'e guasu chupe platíllo púpe. Pemomba'e guasu chupe platíllo pu rorýpe.
Mayma oikovéva tomomba'e guasu Ñandejárape. Toñemomba'e guasu Ñandejára.
Ko'ãva ha'e umi mba'e Tupã ohechaukava'ekue Jesucrístope, ha'e oikuaauka haguã hembiguáikuérape mba'épa pe pya'eténte ojehútava. Jesucristo peteĩ hemimbou rupi, ohechauka hembiguái Juánpe
ha'e omombe'upa jeyva'ekue. Ha'e niko Tupã marandu porã renduhare, Jesucristo omoañeteva'ekue.
Ovy'aiténepa umi omoñe'ẽva ko kuatia ha ovy'aiténepa avei umi ohendúva ko marandu mba'e jehurã rehegua, ha omomba'éva opa ipype oĩva, hi'aguĩmagui ára paha.
Che, Juan amomaitei umi 7 Cristo iglésia Ásiape guápe. Toguahẽ peẽme pytyvõ ha py'a guapy Tupã oikovévagui, oikoveva'ekue ha oikoveva'erãgui, ha umi 7 espíritugui oĩva iguapyha renondépe.
Ha Jesucrístogui avei, mba'e rechahára jeroviaháva, ha'e raẽvete oikove jeyva'ekue, ha oguereko ipoguýpe opa mburuvicha guasu ko yvy arigua. Cristo ñande rayhu ha ñane mopotĩva'ekue ñane angaipágui, oñohẽvo huguy,
ha ojapo ñande hegui peteĩ tetã. Ñane moingo pa'i ramo ñamba'apo haguã Tupã, Jesucristo Rúpe guarã. Teko mimbipa ha pokatu ta imba'e opa ára. Amén.
Cristo ou arai ári. Opavave ohecháta chupe, umi chupe oikutuva'ekue jepe, ha opa tetã yvy arigua hasẽ ha oñembyasýta hese. Ta upéicha. Amén
“Che hína pe alfa ha pe oméga”, he'i Ñandejára, Tupã ipu'akapáva, pe oikovéva, oikoveva'ekue ha oikoveva'erãva.
Che, Juan, pene pehẽngue, ha ajoaju rupi Jesús rehe, areko che renda pene ndive Tupã oisãmbyhyhápe, jaropu'aka haguére opaichagua jehasa asy. Amyasãi haguére Tupã marandu, ombyajéva Jesús, ajejuhuva'ekue hína y mbyte pegua yvy hérava Pátmospe.
Ha upépe, Ñandejára ára jave hína, añandu sapy'a oikeha che retépe Espíritu pu'aka, ha ahendu che rapykuévo peteĩ ñe'ẽ ne ratãva, turu púicha,
he'íva chéve: “Emoĩ kuatiáre opa ha'éva ndéve, ha emondo umi 7 Jesucristo iglésia Asia peguápe: Éfeso, Esmirna, Pérgamo, Tiatira, Sardis, Filadelfia ha Laodicea.”
Ajere ahecha haguã mávapa pe oñe'ẽva chéve, ha upévo ahecha 7 tataindy renda órova.
Ha umi 7 tataindy renda pa'ũme, ahecha peteĩ ojoguáva yvypórape, omondéva peteĩ ao oguahẽva chupe ipyta peve, ha oguerekóva peteĩ ku'a jokuaháichagua óro guiguáva pe ipyti'áre.
Hi'áva morotĩ ovecha raguéicha, térã mandyjúicha, ha umi hesa ha'ete tata rendy.
Ipykuéra overa vrónse oñemosỹiva'ekuéicha, oñemboykuva'ekue tatakuápe. Ha iñe'ẽ katu hatãiterei ha'ete y ryapu ho'áva yvatégui.
Ipo akatúape oguereko 7 mbyja, ha pe ijurúgui katu osẽ peteĩ kyse puku akua hãimbe jováiva. Pe hova ha'ete ku kuarahy omimbi porãve jave.
Ahechávo chupe, ha'a henondépe ku omanóvaicha. Ha'e katu, omoĩvo che rehe ipo, he'i chéve: “Ani rekyhyje. Che hína ku iñepyrũha ha ipaha,
ha pe oikovéva. Amanova'ekue, ágã katu aikove opa ára guarã. Che areko pe omanóva retã rokẽ pe'aha.
Emoĩ kuatiáre opa mba'e rehecháva: Umi ko'ágã oĩva ha umi oĩtava upéi.
Kóva ha'e pe mba'e ñemimby umi 7 mbyja rehegua rehechava'ekue che po akatúape, ha umi 7 tataindy renda órova. Umi 7 mbyja niko hína umi 7 Tupã remimbou oñangarekóva umi 7 Tupã iglésiare. Ha umi 7 tataindy renda katu umi 7 Tupã iglésia hína.”
Emoĩ avei kuatiáre marandu Sardis peguápegua iglésiape guarã: “Kóicha he'i pe oguerekóva umi 7 Tupã Espíritu ha umi 7 mbyja: ‘Che aikuaa opa mba'e rejapóva, ha aikuaa remanomaha, ne rerakuã ramo jepe reikoveha.
Epáy, ha emombarete umi opytáva gueteri, ha oĩmava omano haguãicha. Ahecha niko umi rejapóva ndaha'eiha iporãmbáva Tupã renondépe.
Ne mandu'áke umi reikuaava'ekuére, tereho hapykuéri ha ejevy Tupã gotyo. Nderepáyri ramo, aháta ndéve mondaháicha, reha'arõ'ỹve jave.
Upe Sárdispe, rereko jepe umi nomongy'áiva'ekue ijao. Ha'ekuéra oikóne che ndive iñemondeha morotĩ reheve, hembiapo kuerakue ojerurégui upéva.
Umi osẽ porãva oñemondéta ao morotĩme, ha nomboguéi chéne hérakuéra pe jeikove kuatia ñe'ẽgui. Ha ha'éne katu che Ru ha hemimboukuéra renondépe, ha'ekuéra che mba'eha.
Ijapysáva tohendu mba'épa he'i Espíritu umi Tupã iglésiape!’”
Emoĩ avei kuatiáre Filadelfia pegua iglésiape guarã: “Kóicha he'i pe imarangatúva ha añeteguáva, pe mburuvicha guasu David rokẽ pe'aha oguerekóva, pe oipe'áva ku avave oipe'a kuaa'ỹva ha omboty ramo avave ndaikatúi oipe'a.
‘Che aikuaa opa rejapóva. Ema'ẽ, ne renondépe amoĩ peteĩ okẽ ojepe'áva avave ikatu'ỹva omboty, ha ne kangy ramo jepe, rehendu che ñe'ẽ ha ndeeréi ndachekuaaiha.
Che amoñesũta ne renondépe umi Sataná aty rehe guáva, umi tekove japu he'íva judioha ha ndaha'éi, oikuaa haguã che rohayhuha.
Nde rejapo che rembiapoukapy ne kane'õ'ỹre, ha upévare che romo'ãta mba'e vaígui, oútava hína ko yvy ári oñeha'ã haguã opa yvypórape.
Voi ajúta. Eñongatu umi rerekóva, ani haguã avave oipe'a nde hegui ne akã rehegua jeguaka.
Umi osẽ porãvagui ajapóta horkon ojokóva Tupã che Jára róga, ha araka'evéma nosẽmo'ãvéi upégui. Ha hesekuéra amoĩta Tupã che Jára réra, ha pe Tupã che Jára táva réra, Jerusalén pyahu oúva yvágagui, Tupã che Járagui. Ha amoĩta avei hesekuéra che réra pyahu.
Ijapysáva tohendu pe Espíritu he'íva Tupã iglésiakuérape!”
Emoĩ avei kuatiáre marandu Laodicea pegua iglésiape guarã: ‘Kóicha he'i pe Añeteguáva, mba'e rechaha ijapu'ỹva, añetegua he'íva, opa Tupã ojapo ypyva'ekue ñepyrũmby.
Che aikuaa opa rejapóva. Aikuaa na ne ro'ysãi ha nanderakuiha. Mba'éicha tamo ne ro'ysã térã nde raku ra'e!
Ha pe nde raku vevýigui, na ne ro'ysãi térã nanderakúi, upévare roguẽ'ẽta che jurúgui.
Nde niko ere ne mba'e repy hetaha, iporãmbaiteha ndéve ha opa mba'e reguerekoha; ha nderehecha kuaái reiko vai ha reiko asyha, ne mboriahu apĩha, ha nderehechái nde opivoha.
Upévare ha'e ndéve rejogua haguã che hegui óro oñemopotĩva'ekue tatápe, ne mba'e repy heta haguã añetehápe; ha che hegui rejogua haguã ao morotĩ, reñemonde haguã ha remo'ã pe nde opivoha ñane motĩva, ha peteĩ pohã remoĩ haguã nde resápe ha rehecha.
Che aja'o ha ahekombo'e opa ahayhúvape. Aipórõ, eñembo'e ha ejevy Tupã gotyo.
Ema'ẽ, che ahenói hína okẽme. Oimérõ ohendúva che ñe'ẽ ha oipe'áva hokẽ, aikéta hógape ha rokarúta oñondive.
Umi ipu'aka ha osẽ porãvape, ame'ẽta hendaguã che guapyhápe, che pu'aka ha asẽ porã haguéicha ha aguapy che Ru ndive iguapyhápe.
Ijapysáva tohendu Espíritu he'íva Tupã iglésiakuérape!”
Pe guapyhápe oguapýva po akatúape ahecha peteĩ kuatia apakuapy ojehaíva hyepy guio ha oka guio, ha 7 séllope oñemboty hatãva.
Ha ahecha peteĩ Tupã remimbou ipu'akapáva, oporandu hatãva: “Mávapa ijeroviaháva, oipeka haguã ko kuatia apakuapy ha ojoka umi séllo?”
Ha yvágape ha yvýpe, yvyguýpe jepe, ndaipóri avave ijeroviaháva ikatúva oipeka upe kuatia apakuapy, ha oma'ẽnte jepe hese.
Ha che heta che rasẽ ndojejuhúi haguére peteĩ ijeroviaháva ikatúva oipeka upe kuatia apakuapy ha oma'ẽ hese.
Ha peteĩva umi karai myakãhára apytégui he'i chéve: “Anive rejahe'o, pe León, Judá ñemoñare, David ra'yre, osẽ porã ha chupe ija oipekávo pe kuatia apakuapy ha ojoka umi 7 séllo.”
Ha upe jave, pe guapyha ha umi oikovéva, ha umi karai myakãhára mbytépe, ahecha peteĩ Ovecha ra'y. Oñembo'y vaicha, ha ojekuaa ojejuka hague. 7 hatĩ ha 7 hesa, ha umíva hína umi 7 Tupã espíritu oñemondova'ekue yvy ári.
Upe Ovecha ra'y oho ha ojapyhy pe kuatia apakuapy, pe guapyhápe oĩva po akatúagui.
Ha ojapyhývo kuatia apakuapy, umi irundy oikovéva ha umi 24 karai myakãhára oñesũ pe Ovecha ra'y renondépe. Opavave hi'árpa ha oguereko ipópe mbayru óro henyhẽva insiénsogui, umíva niko umi Tupã mba'éva ñembo'e hína.
Ha opurahéi joa ko purahéi pyahu: “Ndéve ija rejapyhy ha reipekávo pe kuatia apakuapy ha rejoka umi séllo, nde niko reñemomarangatuva'ekue; ha reñohẽvo nde ruguy, renohẽ mba'e vaígui, Tupãme guarã, tekove opaichagua, opáicha oñe'ẽva, opa táva ha tetã.
Chuguikuéra rejapo peteĩ tetã, rejapo pa'i ore Tupãme guarã, ha oisãmbyhýta yvy tuichakue.”
Upéi ama'ẽ ha ahendu heta Tupã remimbou ñe'ẽ, oĩva pe guapyha jerére, umi oikovéva ha umi karai myakãhára jerére. Hetaiterei ndaipapahái,
ha he'i hatã hikuái: “Pe Ovecha ra'y ojejukava'ekuépe ija ohupytývo pu'aka ha mba'eta, arandu ha mbarete, terakuã porã, teko mimbipa ha jererohory.”
Ha ahendu avei, opa mba'e Tupã ojapova'ekue yvágape, yvy ári, yvyguýpe ha yguasúpe, he'i joa: “Pe guapyhápe oguapývape ha pe Ovecha ra'ýpe, tojererohory, toñemyerakuã porã, toñemboheko mimbipa ha taipu'aka opa ára guarã!”
Umi irundy oikovéva katu ombohovái: “Amén!” Ha umi 24 karai myakãhára oñesũ ha omomba'e guasu.
Upéi ahecha pe Ovecha ra'y ojokaha umi 7 séllo apytégui pe tenondegua, ha ahendu peteĩme, umi oikovéva, he'i ramo hatã ára sunúicha: “Eju!”
Ama'ẽ, ha ahecha peteĩ kavaju morotĩ, ha pe hi'arigua oguereko peteĩ hu'y ipópe. Oñeme'ẽ chupe peteĩ akã rehegua jeguaka ha osẽ oho torypápe ipu'aka haguã.
Pe Ovecha ra'y ojokávo séllo mokõiha, ahendu pe oikovéva mokõihápe he'i ramo: “Eju!”
Ha osẽ ambue kavaju. Upéva pytã, ha pe hi'ári oĩvape oñeme'ẽ pu'aka ikatu haguã oipe'a py'a guapy yvy árigui, ha oheja haguã tojojuka yvypóra; ha oñeme'ẽ chupe peteĩ kyse puku tuicháva.
Pe Ovecha ra'y ojokávo séllo mbohapyha, ahendu pe oikovéva mbohapyha he'i ramo: “Eju!”. Ama'ẽ ha ahecha peteĩ kavaju hũ, ha pe hi'ári oĩva oguereko peteĩ ñeha'ãha ipópe.
Ha umi irundy oikovéva apytépe ahendu peteĩ he'íva: “Peteĩ kílo trígonte mba'apo repy peteĩ ára rehegua, ha mbohapy kílo seváda peteĩ ára rehegua mba'apo repy; ha aníke reity rehundi ñandyry ha kaguy.”
Pe Ovecha ra'y ojokávo séllo irundyha, ahendu pe oikovéva irundyha he'i ramo: “Eju!”
Ama'ẽ ha ahecha peteĩ kavaju sa'yju nungáva, ha pe hi'ári oĩva héra Mano. Hapykuéri ou pe ohechaukáva mano retã, ha oñeme'ẽ chupe ipu'aka haguã peteĩ irundy vore yvypóra retakuére, ha oporojuka haguã ñorãirõ, ñembyahýi, mba'asy ha umi tymba ñarõ rupive.
Pe Ovecha ra'y ojokávo séllo 5ha, ahecha pe altar guýpe umi oñeñakã'ova'ekue ohenduka haguére Tupã marandu ha ndojeíri haguére ha'e he'ívagui.
Hatã he'i hikuái: “Mburuvicha guasu imarangatu ha añetéva, araka'e piko rembojovakéta yvypórape ha remyengoviáta ore mano?”
Ha upérõ oñeme'ẽ chupekuéra ao morotĩ, ha oje'e chupekuéra opytu'u aremive haguã, omanomba peve umi omanova'erã Tupã rehehápe, ha'ekuéraicha.
Pe Ovecha ra'y ojokávo séllo 6ha, ama'ẽ ha oiko peteĩ yvy ryrýi nde tuicháva. Kuarahy hũmba, ao ñemano reheguáicha; jasy pytãmba, tuguýicha,
ha umi mbyja ho'a yvatégui yvýpe, ho'aháicha umi ígo aky, hakã oityvyro ramo yvytu atã.
Pe ára okañy kuatia oñembyapakua vaicha, ha umi yvyty ha yvy y mbytépegua oñemomýimba hendágui.
Ha umi tetã ruvicha guasu ha mburuvichakuéra yvy arigua ha tembiguáikuéra ha tembiguai'ỹva okañymba umi itakuápe ha umi yvyty rupigua ita kupépe,
ha he'i hikuái umi yvyty ha umi ita guasúpe: “Pe'a ore ári ha ore mokañy pe guapyhápe oĩvagui ha pe Ovecha ra'y pochykuégui!
Péina oguahẽ ñenupã guasu ára, ha mávapa ikatúne ogueropu'aka”?
Kóva rire ahecha irundy Tupã remimbou umi irundy yvytu ári, ojoko hikuái umi irundy yvytu ani haguã oipeju yvy ári, yguasu térã peteĩ yvyra rakãre jepe.
Avei ahechave peteĩ Tupã remimbou oúva kuarahy resẽ guio, ha oguerekóva Tupã oikovéva séllo. Hatã osapukái umi irundy Tupã remimboúpe, oñeme'ẽ hague pu'aka ojapo haguã ivaíva yvy ha yguasúre:
“Ani pejapo ivaíva yvy, yguasu ha umi yvyráre, ndasellái aja ñane Tupã rembiguáikuéra syva.”
Ha ahendu mbovýpa umi ojeselláva: 144.000 umi Israelgua ñemoñare aty apytégui.
Ojesella 12.000 Judá ñemoñare aty apytégui, 12.000 Rubén ñemoñare atýgui, 12.000 Gad ñemoñare atýgui;
avei 12.000 Aser ñemoñare atýgui, 12.000 Neftalí ñemoñare atýgui, 12.000 Manasés ñemoñare atýgui,
avei 12.000 Simeón ñemoñare atýgui, 12.00 Leví ñemoñare atýgui, 12.000 Isacar ñemoñare atýgui,
avei 12.000 Zabulón ñemoñare atýgui, 12.000 José ñemoñare atýgui, ha 12.000 Benjamín ñemoñare atýgui.
Kóva rire ama'ẽ ha ahecha hetaiterei opa tetã megua, opa yvypóraicha guáva, opáicha oñe'ẽva ha opa táva peguáva. Oñembo'y joa pe guapyha ha pe Ovecha ra'y renondépe, ha hetaitereígui avave ndaikatúi oipapa.Oñemonde ao morotĩme ha oguereko ipópe pindo rogue.
Maymáva osapukái hatã joa: “Ñañepysyrõ ñane Tupã oĩva iguapyhápe ha pe Ovecha ra'ýre ae!”
Ha umi Tupã remimbou oĩmba joa ñembo'yhápe, ha karai myakãhárakuéra ha umi irundy oikovéva pe guapyha jerére; ha ojayvy hikuái pe guapyha renondépe omboja peve isyva yvýre, ha omomba'e guasu hikuái Tupãme,
he'ívo: “Amén! Jererohory, teko mimbipa, arandu ha jehecha kuaa, terakuã porã, pu'aka ha mbarete toñeme'ẽ ñane Tupãme opa ára. Amén!”
Upérõ, pe karai myakãhára peteĩva oporandu chéve: “Máva piko ko'ã oñemondéva ao morotĩme, ha moõgui piko ou hikuái?”
Ha che ha'e chupe “Nde reikuaa, karai”. Ha'e he'i chéve: “Ko'ãva hína umi heta ohasa asyva'ekue, ha ojohéiva'ekue ijao pe Ovecha ra'y ruguýpe.
Upévare oĩ Tupã guapyha renondépe, ha ára ha pyhare omba'apo itupaópe. Pe oĩva iguapyhápe oñangarekóne hesekuéra ha'ete voi.
Ha'ekuéra ndohasamo'ãvéima yuhéi ha ñembyahýi, ndohapymo'ãvéima kuarahy, ha ára haku mba'evéma ndojapomo'ãvéi hesekuéra;
pe Tupã Ovecha ra'y, oĩva guapyha mbytépe, oñangarekóta hesekuéra, ha ogueraháta chupekuéra yvukuéra oikovéva gotyo, ha Tupã omokãta umi hesay.”
Pe Ovecha ra'y ojokávo séllo 7ha pe kuatia apakuapýgui, oñekirirĩmba sapy'ami pe yvágape.
Upéi ahecha umi 7 Tupã remimbou oñembo'ýva Tupã renondépe, chupekuéra oñeme'ẽ 7 turu.
Upe rire ou ambue Tupã remimbou, peteĩ insíenso ryru óro ipópe, ha oñembo'y altar renondépe, ha oñeme'ẽ chupe heta insíenso, oikuave'ẽ haguã upe altar óro ári, oĩva pe guapyha renondépe, umi Tupã mba'éva ñembo'e ndive.
Pe insíenso ratatĩ ojupi Tupã remimbou po guive Tupã meve, imba'éva ñembo'e ndive.
Upépe, pe Tupã remimbou ohupi pe insíenso ryru, omyenyhẽ tatapỹi hendýva pe altar ratágui, ha oity yvy ári; ha oiko ára sunu, sapukái, ára tiri ha peteĩ yvy ryrýi.
Umi 7 Tupã remimbou, oguerekóva 7 turu ipópekuéra, oñembosako'i ombopu haguã.
Pe Tupã remimbou tenondegua ombopu ituru, ha oñemombo yvy ári amandáu ha tata ojehe'áva tuguýre. Okái pe yvy, mbohapy oñemboja'ohágui peteĩngue, ha upéicha avei, peteĩ pe mbohapy hendápe oñemboja'o ramoguágui umi yvyra rakã ha ka'avo hovýva.
Pe Tupã remimbou mokõiha ombopu ituru, ha ojeity yguasúpe peteĩ ha'etéva yvyty hendypáva, ha peteĩ pe mbohapyhápe oñemboja'o ramoguágui, yguasúgui oiko tuguy.
Peteĩ mbohapýgui omano opa oikovéva pe yguasúpe, ha peteĩ mbohapýgui avei opa ygára oĩva upépegui oñehundi.
Pe Tupã remimbou mbohapyha ombopu avei ituru, ha peteĩ mbyja guasu hendypáva ho'a yvatégui peteĩ mbohapýgui opa ysyry ha yvu ári.
Upe mbyja héra Iróva; ha mbohapýgui peteĩ opa y oĩva iro, ha y irógui heta yvypóra omano.
Pe Tupã remimbou irundyha ombopu ituru, ha peteĩ pe mbohapyhápe oñemboja'o ramo guáicha kuarahy, jasy ha mbyjakuéra ogue, opyta pytũ ha ndohesapevéi mbohapy hendápe oñemboja'o ramo guáichagui peteĩ, ára ha pyhare.
Upéi ama'ẽ ha ahendu peteĩ taguato guasu ovevéva pe ára mbytére, ha hatã osapukái: “Tojererekóke yvypóra, ágã ipúvo ombopútava gueteri hikuái umi mbohapy Tupã remimbou hembýva!”
Pe Tupã remimbou 5ha ombopu ituru, ha ahecha peteĩ mbyja ho'ava'ekue yvatégui yvýpe, ha oñeme'ẽ chupe yvykua pypuku rokẽ pe'aha.
Oipe'a pe yvykua pypuku rugua'ỹ ñembotyha, ha upégui osẽ tatatĩ, peteĩ tatakua guasuguiguáicha, ha upe tatatĩ ojaho'i kuarahy ha yvytu.
Pe tatatĩgui osẽ tuku isarambíva yvy tuichakue; ha oñeme'ẽ chupekuéra pu'aka umi japeusa oguerekovaichagua.
Oje'e chupekuéra ani haguã ojapo mba'eve ivaíva mba'eveichagua ka'avóre, mba'eve hovývare ha mba'eveichagua yvyráre, umi oguereko'ỹva isyváre ojesella hague, umívarente tojapo ivaíva.
Ha ndojehejái chupekuéra ojuka yvypórape, tahasýnte chupekuéra 5 mése pukukue; ha hasy ku japeusa oporojopi haguéicha.
Umi ára umívape maymávape hi'ãnte omano, ha nomanomo'ãi; omanoséta hikuái, ha pe mano oñemomombyrýta chuguikuéra.
Umi tuku ha'ete kavaju oñemoĩva oñorãirõ haguã; iñakãre ogueraha peteĩ mba'e ojoguáva jeguaka akã rehegua órope, ha hovakuéra ojogua yvypórape.
Hi'áva kuña akã raguéicha, ha umi hãi katu, jaguarete rãicha.
Umi hete ojaho'i mo'ãha hiérro guigua, ha umi ipepo ryapu ha'ete ku tyapu ojapóva heta kárro kavaju reheve oike jave oñorãirõvo.
Huguáikuéra iñapỹi akuáva ha'ete ku japeusa, ha upévareve ha'ekuéra ikatu ojapo ivaíva yvypórare 5 mése pukukue.
Tukukuéra ruvicha, pe temimbou yvykua pypuku peguáva, héra hebréo ñe'ẽme Abadón, ha griégo ñe'ẽme katu Apolión.
Ohasa pe sarambi guasu peteĩha, ha oime gueteri hína mokõi.
Pe Tupã remimbou 6ha ombopu ituru, ha ahendu peteĩ ñe'ẽ osẽva umi irundy altar óro ratĩ pa'ũgui, oĩva Tupã renondépe.
Ha upe ñe'ẽ he'i pe Tupã remimbou 6ha iturúvape: “Epoi umi irundy Tupã remimboúgui, oñeñapytĩva pe ysyry guasu Éufrates ypýpe.”
Aipórõ ojepoi umi irundy Tupã remimboúgui ojuka haguã yvypóra retakuégui, mbohapýgui peteĩ, oñembosako'i niko chupekuéra upe javete, upe ára, mes ha áñope guarã.
Ha ahendu mbovýpa hetakue umi ñorãirõhára kavaju arigua: 200.000.000.
Péicha ahechava'ekue umi kavaju pe che jehechápe, ha umi hi'arigua oguereko ipyti'áre peteĩ mo'ãha pytãva tatáicha, hovýva ita hasíntoicha ha hesa'yjúva asúfreicha. Ha umi kavaju akã ha'ete jaguarete guasu akã, ha ijurukuéragui osẽ tata, tatatĩ ha asúfre.
Mbohapyhágui peteĩ omano yvypóra retakue, ko'ã mba'e vai kavajukuéra jurúgui osẽva rupi: tata, tatatĩ ha asúfre.
Umi kavaju pu'aka oĩ ijurúpe ha huguáipe; umi huguái niko ha'ete mbói, ha oporombyai iñakãme.
Ha umi yvypóra hembýva, umi nomanóiva'ekue ko'ã mba'e vaieta rupi, ndohejái ko'ágã avei umi mba'e vai ojapóva, omomba'e guasúnte oikóvo umi Añáme, ha umi ta'ãnga óro, pláta, vrónse, ita ha yvyrágui guare, ikatu'ỹva ohecha, ohendu térã oguata.
Ha oikónte oporojuka, ojapo paje, heko vai kuña ndive ha omonda.
Ahechava'ekue ambue Tupã remimbou ipu'akapáva, oguejýva yvágagui ojejaho'i araípe, iñakã ári jýi, hova overa kuarahýicha ha umi hetyma katu ha'ete horkon hendýva.
Ogueraha ipópe peteĩ kuatiañe'ẽ'imi, ha omoĩ ipy asu, yguasu ári, ha ipy akatúa yvy ári.
Ha osapukái hatã, jaguarete guasu okororõvaicha. Ha pe osapukáivo, 7 ára sunu oñehendu avei.
Oñehendu rire umi 7 ára sunu, ahai mo'ã kuatiáre ha upe jave ahendu yvate guive he'íva: “Esella umi 7 ára sunu he'iva'ekue, ha ani remoĩ kuatiáre.”
Ha upépe, pe Tupã remimbou ahechava'ekue omoĩ ipy yguasu ha yvy ári, ohupi ipo akatúa yvate,
ha oñe'ẽ me'ẽ pe opa ára oikovévare, pe yvága, yvy, yguasu ha opa mba'e oĩva ipypekuéra apohare. Ha he'i: “Opátama ára,
pe oguahẽvo Tupã remimbou ombopu haguã ituru mante, upépe oikóta Tupã rembipota ñemimby, ha'e omomarandu hague voi hembiguáikuéra umi maranduhárape.”
Pe ñe'ẽ che ahenduva'ekue, ha yvágagui osẽva, oñehenduka jey chéve, ha he'i chéve: “Tereho ha ejapyhy pe kuatiañe'ẽ'imi oguerekóva ipópe pe Tupã remimbou omoĩva ipy yvy ha yguasu ári.”
Aha hendápe ha ajerure chupe upe kuatiañe'ẽ'imi, ha he'i chéve: “Kóina ha he'u, nde jurúpe eíraicha he'ẽta, nde py'ápe katu iróta.”
Aipyhy che pópe upe Tupã remimbou kuatiañe'ẽ'imi ha ha'u; ha che jurúpe añandu eíraicha he'ẽ, ha amokõ vove katu añandu iro che py'ápe.
Ha upépe he'i chéve hikuái: Tekotevẽ remomarandu jey, heta táva, tetã, ñe'ẽ ha mburuvicha guasu rehegua.”
Oñeme'ẽ chéve peteĩ yvyra aha'ã haguã, ojoguáva yvyra puku ta'ãhápe, ha oje'e chéve: “Epu'ã ha eha'ã Tupã Tupao ha altar ha umi upépe omomba'e guasúvape.
Ha ani reha'ã pe Tupao rokára, upéva oñeme'ẽ umi heko jeroviaha'ỹvape, opyrũmbátava hikuái táva marangatúre 42 mése pukukue.
Ha che amondóta mokõi mba'e rechaha, oñemondéva ao anambusúpe, omomarandu haguã, 1.260 ára pukukue.”
Ko'ã mokõi mba'e rechaha hína, umi mokõi olívo ha umi mokõi tataindy renda oĩva pe yvy tuichakue Jára renondépe.
Oimérõ ojaposéva hesekuéra ivaíva, oity tata ijuru rupi, ohapypaitéva umi hesekuéra ija'e'ỹvape; upéicha omanóta oimeraẽ ojaposéva hesekuéra ivaíva.
Oguereko hikuái pu'aka omboty haguã pe yvága, oky'ỹ haguã omomarandu aja pukukue, ha oguereko avei pu'aka ojapo haguã ýgui tuguy, ha oporombohasa asy haguã yvy tuichakue opaichagua sarambi guasúpe, ha'ekuéra oipotaha peve.
Ha ágã omarandupa vove hikuái, pe tymba vai guasu osẽva yvykua pypukúgui ohóta orãirõ chupekuéra, ha ipu'akáta ha ojukáta chupekuéra.
He'õnguekuéra ojepysóta pe oka ojeguataháre táva guasu tuichakue ojehupi haguépe kurusúre Ijárape, espíritu rehegua ñe'ẽme hérava Sodoma ha avei Egipto.
Ha mbohapy ára ha peteĩve mbyte rupi, yvypóra opaichagua táva pegua, oñe'ẽva opaichagua ñe'ẽme, opa tetã peguáva ohecháta he'õngue ha ndohejamo'ãi oñeñotỹ.
Umi oikovéva yvy ári ovy'áta imanóre. Ovy'aitereígui ome'ẽta ojupe jopói, umi mokõi maranduhára niko ombohasa asyetereiva'ekue chupekuéra.
Mbohapy ára ha peteĩve mbyte rupi rire katu, Tupã omoingove jey chupekuéra ha opu'ã jey hikuái, ha umi ohechava'ekue ko'ã mba'e okyhyjepa.
Ha upe jave, umi mokõi mba'e rechaha ohendu hikuái ñe'ẽ hatã oúva yvágagui, he'íva: “Pejupi ko'ápe!” Ha ojupi hikuái yvágape peteĩ arai ári, ha umi ija'e'ỹva hesekuéra ohecha.
Upe javete oiko peteĩ yvy ryrýi nde tuicháva, ha upe yvy ryrýi rupi ho'a 10gui peteĩ vore upe táva guasu, ha 7.000 yvypóra omano. Umi oikovéva gueteri, kyhyjégui omomba'e guasu Tupã, yvágape oĩvape.
Ohasa upe sarambi guasu, ha pya'eténte oúta pe mbohapyha.
Pe Tupã remimbou 7ha ombopu ituru, ha oñehendu oñe'ẽ hatãva yvágape, he'íva: “Pe yvy ñesãmbyhy Tupã ha Hemimbou mba'éma, ha oisãmbyhýta opa ára guarã.”
Umi 24 karai myakãhára oguapýva Tupã renondépe, ojayvy yvy peve ha omomba'e guasu Tupãme,
he'ívo: “Rome'ẽ ndéve ore aguije, Tupã, ore Jára ipu'akapáva, nde ha'eva'ekue ha ha'éva, reipyhy niko nde pu'akapa ha reñepyrũ reisãmbyhy.
Tetãnguéra ipochy joa; ha oguahẽ nde pochyha ára, upe ára rembojovakeva'erãha umi omanova'ekuépe; umi ne mba'évape ha umi omomba'éva nde rérape, ta michĩ térã ta tuicha; ha rehundíta umi yvy ohundívape.”
Ha upévo ojepe'a Tupã Tupao oĩva yvágape, ha upe Tupaópe ojehecha karameguã iñe'ẽ me'ẽ rehegua. Ha oiko ára tiri, ñe'ẽ, ára sunu, peteĩ yvy ryrýi ha ho'a hetaiterei amandáu.
Ahecha osẽ pe yguasúgui peteĩ tymba vai guasu 7 iñakã ha 10 hatĩva. Peteĩ-teĩ hatĩre oguereko jeguaka akã rehegua ha umi iñakãre oĩ téra ojahéiva Tupãre.
Ko tymba vai guasu ahechava'ekue, ojogua peteĩ jaguaretépe, ha ipy ojogua óso pýpe, ha ijuru katu león jurúpe. Pe teju jagua ome'ẽ chupe ipu'akaha, iguapyha ha pu'aka mburuvicha ramo oguerekóva.
Pe tymba vai guasu akã peteĩ ha'ete ku oñekytĩ vaíva ojuka haguãicha chupe; ha okuera ha opa yvypóra ipirĩmba ha oho pe tymba vai guasu rapykuéri.
Omomba'e guasu hikuái pe teju jaguápe ome'ẽ haguére mbarete pe tymba vai guasúpe, ha omomba'e guasu avei pe tymba vai guasúpe, he'ívo: “Mávapa oiméne ko tymba vai guasuichagua, ha mávapa ipu'akáne hese?”
Ojeheja avei pe tymba vai guasu he'i ñe'ẽ jejapo ha oporombopochýva Tupãre, ha he'i Tupãre ha Itupaóre umi ñe'ẽ ky'a, ha ipu'aka 42 mése pukukue.
Ha upéicha, he'i ñe'ẽ ky'a Tupã ha Itupaóre ha umi yvágape oĩvare.
Ojeheja avei chupe oñorãirõ Tupã mba'éva ndive ipu'aka peve hese, ha oñeme'ẽ chupe ipu'aka haguã opaichagua yvypórare, táva, ñe'ẽ ha tetãre.
Upe tymba vai guasúpe omomba'e guasúta opa yvypóra héra oñemoĩ'ỹva'ekue, opa mba'e ojejapo mboyve guive, pe Ovecha ra'y ojejukava'ekue kuatiañe'ẽ jeikove rehe guápe
Oimérõ ijapysáva tohendu:
“Umi iñakãsãva'erãme, oñemyakãsãta; ha umi omanova'erãme kyse pukúpe, kyse pukúpe omanóta.” Ko'ápe ojehecháne py'a mbarete ha jerovia oguerekóva umi Tupã mba'éva.
Upéi ahecha ambue tymba vai guasu, osẽva yvýgui. Hatĩ mokõi, ha'etéva ovecha ra'y ratĩ, ha oñe'ẽ peteĩ teju jaguáicha.
Ha ipu'aka avei pe tymba vai guasu peteĩháicha henondépe, ha oheja oñemomba'e guasu pe tymba vai guasu tenondevegua, pe okuerava'ekue oñekytĩ vai haguégui.
Ojapo avei heta mba'e hechapyrãva. Tata jepe oity áragui, yvypóra renondépe.
Ha umi mba'e hechapyrã rupi, ojehejáva chupe ojapo pe tymba vai guasu peteĩha renondépe, ombotavy opa yvy ári oikóvape, ha he'i chupekuéra ojapo haguã pe tymba vai guasu ra'ãnga, ojekutu vai ramo jepe oikovéva kyse puku rãimbépe.
Ha pe tymba vai guasu mokõihápe oñeme'ẽ pu'aka omoingove haguã pe tymba vai guasu peteĩhápe, ha upe ta'ãnga oñe'ẽ ha ojuka haguã umi chupe omomba'e guasu'ỹvape.
Upéi omoĩka opavave, michĩva ha tuicháva, imba'e reta ha imboriahúva, heko sã'ỹva ha tembiguáivape, omoĩka hesekuéra peteĩ mba'e rechaukaha ipo akatúare térã isyváre.
Ha avave ndaikatúi oñemu ndoguerekói ramo upe mba'e rechaukaha, térã upe tymba vai guasu réra, térã héra papaha.
Ko'ápe ojehecháta arandu; oikuaáva, he'i kuaáva pe tymba vai guasu ojepapaha, yvypóra jepapaháva. Upe jepapaha, 666 hína.
Ahecha pe Ovecha ra'y, oñembo'ýva hína yvyty Sión ári. Hendive oĩ 144.000 yvypóra, oguerekóva isyváre pe Ovecha ra'y ha Túva réra.
Upéi ahendu tyapu oúva yvágagui, ha'ete ku y ho'áva yvatégui ryapu, peteĩ ára sunu hatãicha; heta árpa mbopuha ombopu joáva oñondive.
Ha opurahéi hikuái peteĩ purahéi pyahu umi irundy oikovéva guapyha ha umi myakãhára renondépe. Avave ndaikatúi oikuaávo upe purahéi, umi 144.000 osẽva'ekue jejopy vaígui, yvypóra apyte peguágui.
Umíva niko imarã'ỹva, noñemongy'áiva'ekue kuña ndive; umíva hína umi ohóva pe Ovecha ra'y rapykuéri mamo ohohápe. Osẽva'ekue mba'e vaígui yvypóra apytégui ikuave'ẽmby tenondegua ramo.
Ndojejuhúi peteĩ japu ijurúpekuéra; ha'ekuéra ijohéi pyre.
Ahecha ambue Tupã remimbou ovevéva pe ára mbytére ha ogueraháva peteĩ marandu opa'ỹva omombe'u haguã opa yvypórape, opa tetãme, taha'e ha'éva ñemoñare, toñe'ẽ oñe'ẽva ñe'ẽme ha opaichagua táva guápe.
Ñe'ẽ hatãme he'i: “Pekyhyje Tupãgui ha perohory chupe, oguahẽma niko ára ha'e oporombojovake haguã. Pemomba'e guasu yvága ha yvy, yguasu ha yvukuéra apohare.”
Oho hapykuéri Tupã remimbou mokõiha, he'íva: “Ho'áma, ho'áma pe Babilonia guasuete, pe omonga'uva'ekue opa teko vaípe opa tetãme.”
Upéi oho hapykuéri pe Tupã remimbou mbohapyha, ñe'ẽ hatãme he'íva: “Oimérõ omomba'e guasúva pe tymba vai guasúpe ha ha'ãngápe, ha oheja oñemoĩ chupe rechaukaha isyváre térã ipóre,
ho'áta mante hi'ári Tupã pochykue, ha oñembohasa asýta tatápe ha asúfrepe, umi Tupã remimbou marangatu ha pe Ovecha Ra'y renondépe.
Ijehasa asykue ratatĩ ojepysóne opa ára guarã, ha ndaipórimo'ãi pytu'u ára ha pyhare umi tymba vai guasu ha ha'ãnga omomba'e guasúva ha omoĩkáva ijehe pe héra.”
Ko'ápe ojehecháta hína umi Tupã mba'éva py'a mbarete, umi ojapóva hembiapoukapy ha ndojeíri Jesúsgui!
Ha upévo ahendu peteĩ ñe'ẽ yvágagui, he'íva chéve: “Emoĩ kuatiáre kóva: ‘Ovy'aiténe umi ko'águi rire omanóva ojei'ỹre Ñandejáragui.’” “Upéicha, --he'i pe Espíritu--, ha'ekuéra opytu'úta imba'apógui, hembiapo kuerakue niko oho hendivekuéra.”
Ama'ẽ ha ahecha peteĩ arai morotĩ, ha pe arai ári oguapy peteĩ ojoguáva kuimba'e ra'ýpe; iñakãre akã rehegua jeguaka óro ha ipópe peteĩ kyse apã ne rãimbéva.
Ha osẽ pe tupaógui ambue Tupã remimbou, osapukái hatãva pe arai ári oguapývape: “Eiporu pe nde kyse apã ha emono'õ temitỹngue; oguahẽma ára ha pe yvy arigua temitỹ hi'ajúma!”
Pe arai ári oguapýva ombohasa upévo pe ikyse apã yvy ári, ha omono'õ pe temitỹngue yvy pegua.
Upéi ambue Tupã remimbou osẽ pe Tupao yvága peguágui, ipópe ogueraha avei peteĩ kyse apã hãimbéva.
Ha pe altárgui osẽ ambue Tupã remimbou, ipu'akáva tatáre, ha ohenói hatã pe kyse apã oguerahávape: “Emoinge pe nde kyse apã rãimbe, ha eikytĩ pype umi parral'a oĩva itýpe yvy ári, péinama hi'ajupa!”
Upe Tupã remimbou ombohasa ikyse apã yvy ári ha oikytĩ umi parral'a, ha upéi ohekuavo pe mbayru guasu ojehykue'ohápe, ha ohechaukáva Tupã pochy.
Umi parral ojehykue'o pe távagui okápe, ha upe mbayrúgui osẽ tuguy, ohupytýva umi kavaju tĩnguaha peve, 300 kilómetro ojepyso.
Ahecha pe árare ambue mba'e rechaukaha tuicháva ha ñane mopirĩva: 7 Tupã remimbou, 7 sarambi vai guasu ouvétava reheve, umíva ndive oguahẽ hu'ãme Tupã pochy.
Ahecha avei peteĩ yguasu ojoguáva kristal ojehe'áva tatáre; ha ijypýpe oñembo'y, árpa ome'ẽva'ekue chupe Tupã reheve umi ipu'akava'ekue ku tymba vai guasu ha ha'ãngáre, ha pe héra jepapahávare.
Ha opurahéi hikuái ku Moisés Tupã remimbiguái purahéi, ha pe Ovecha Ra'y purahéi. Ha he'i: “Tuicha ha hechapyrã opa rejapova'ekue, ore Jára, Tupã ipu'akapáva; naikarẽi ha añetegua meme nde rapekuéra, nde, opa tetã ruvicha guasu!
Máva piko ndokyhyjéi chéne nde hegui, ore Jára? Avápa nandererohorýi chéne? Nde ñoite ne marangatu; opa tetã oúta nde rerohorývo, rembojekuaa rupi ne rembipota.”
Kóva rire ama'ẽ ha ahecha yvágape ojepe'a peteĩ Tupao, pe Tupã ñe'ẽ me'ẽ renda.
Upe tupaógui osẽ umi 7 Tupã remimbou ogueraháva umi 7 sarambi vai guasu. Oñemonde hikuái líno ipotĩ ha overávape, ha ipyti'áre peteĩ jokuaha óro.
Peteĩva umi irundy oikovévagui, ome'ẽ peteĩ-teĩ umi 7 Tupã remimboúpe peteĩ kópa óro henyhẽva Tupã, opa ára oikovéva, pochýgui.
Ha upe Tupao henyhẽ tatatĩgui, oúva Tupã pu'akapágui, ha avave ndaikatúi oike pype opa peve umi 7 sarambi vai guasu ogueraháva umi 7 Tupã remimbou.
Ahendu peteĩ ñe'ẽ ne ratãva osẽ pe tupaógui, he'i umi 7 Tupã remimboúpe: “Tapeho ha pemonandi yvy ári umi 7 mbayru henyhẽva Tupã pochýgui.”
Pe Tupã remimbou peteĩha oho omonandi imbayru yvy ári; ha opa yvypórare, ogueraháva ijehe pe tymba vai guasu mba'e rechaukakue ha omomba'e guasúva ha'ãnga, osẽ peteĩ ai guasu hasyetereíva.
Pe Tupã remimbou mokõiha omonandi imbayru yguasu ári, ha pe ýgui oiko tuguy, peteĩ yvypóra ojejukava'ekuéicha, ha omano opa oikoveva'ekue upe yguasúpe.
Pe Tupã remimbou mbohapyha omonandi imbayru umi ysyry ha yvukuéra ári, ha oikopa tuguy ramo.
Upéi ahendu pe Tupã remimbou ypegua he'i ramo: “Nde reko jojágui péicha reporombojovake. Há Tupã marangatu, ha'éva ha ha'eva'ekuéva.
Ha'ekuéra niko oñohẽva'ekue umi ne mba'éva ruguy, ha umi ne maranduhára ruguy, ha ágã reme'ẽ chupekuéra tuguy ho'u haguã. Ojuhu oipotava'ekue!”
Ahendu avei ambuépe pe altar guive he'i ramo: “Upéicha, há Ore Jára, Tupã ipu'akapáva, nde reporombojovake, añete ha teko joja reheve.”
Pe Tupã remimbou irundyha omonandi imbayru kuarahy ári, ha oñeme'ẽ kuarahýpe pu'aka ohapy haguã yvypórape.
Ha maymáva okái vaipaite; ha ndojevýi Tupã gotyo, ha ndoguerohorýi pe sarambi vai guasúre ipu'akávape, he'i katu hese hikuái ñe'ẽ ky'a.
Pe Tupã remimbou 5ha omonandi imbayru pe tymba vai guasu guapyháre, ha hetã opyta pytũmbýpe. Ha oisu'u ikũnguéra teko asýpe;
ha upéicha ramo jepe ndohejái pe mba'e vai apo, umi ijaipágui ha imba'e rasyeta rupi, he'i katu hikuái heta mba'e vai Tupã yvága járare.
Pe Tupã remimbou 6ha omonandi imbayru ysyry guasu Éufrates ári, ha hypa ombohasa haguã umi mburuvicha guasúpe, oúva kuarahy resẽ guio.
Ahecha pe teju jagua, pe tymba vai guasu, ha pe maranduhára japu jurúgui, osẽ ramo mbohapy espíritu iky'áva, ju'i ramo guáicha.
Umíva hína Aña espíritu, ojapóva mba'e hechapyrãva ha osẽ ombyaty opa mburuvicha guasu yvy arigua, pe Tupã ipu'akapáva ñorãirõha árape guarã.
“Pema'ẽ, che aju mondaháicha. Ovy'aiténe opayhápe oikóva, ha oguereko ijehe ijao, oiko'ỹ haguã opívo ha otĩ pe ijopívo hague.”
Ha ombyaty hikuái umi mburuvicha guasúpe, peteĩ hendápe hérava hebréo ñe'ẽme Armagedón.
Pe Tupã remimbou 7ha omonandi imbayru yvytúre, ha pe yvága pegua Tupao guive osẽ peteĩ ñe'ẽ hatã oúva pe guapyhágui, he'íva: “Oĩma!”
Ha upévo oĩ ára vera, ñe'ẽ, ha ára sunu, ha oiko peteĩ yvy ryrýi tuichavéva opa yvy ryrýi oikova'ekuégui, oiko ypy guive yvypóra ko yvy ári.
Pe táva guasu oñemboja'o mbohapy hendápe, ha táva oĩva guive ko yvy ári ho'apa; ha Tupã imandu'a táva Babilóniare, ho'uka haguã chupe kaguýicha pe ñenupã ha'e omondóva chupe ipochýgui.
Umi yvy y mbyte rupi oĩva ha opa umi yvyty oñehundipa.
Ha yvatégui ho'a yvypórakuérare amandáu guasu-guasu ipohýiva 30 kílo rasa, ha umi yvypóra he'i heta mba'e vai Tupãre, pe sarambi vai guasu amandáu reheveguáre, ñenupã tuichaetereíva niko upéva.
Peteĩva umi Tupã remimbou oguerekóva umi 7 mbayru, ou ha he'i chéve: “Eju, ahechaukáta ndéve pe kuña reko vai guasu ñenupã, oguapýva hína y ári.
Mburuvicha guasukuéra yvy arigua ojeity teko vaípe hendive, ha yvypóra maymáva oka'u kaguýpe guáicha upe teko vaípe.”
Upéi, pe Espíritu rupive, Tupã remimbou che reraha yvy ojeiko'ỹhápe. Upépe ahecha peteĩ kuña, peteĩ tymba vai guasu pytã ári, hetére henyhẽ ñe'ẽ ky'a oje'éva Tupãre, ha 7 iñakã ha 10 hatĩ.
Upe kuña oñemonde ao pytãite ha pytãvape, ha ojegua órope, itavera ha pérlape. Oguereko ipópe peteĩ mbayru óro, henyhẽva heta mba'e ñane mbojeguarúva ha umi teko vai reheguágui;
ha ogueraha isyváre peteĩ téra heko ñemíva: “Pe Babilonia guasuete, kuña reko vai ha opa mba'e ñane mbojeguarúva ko yvy ári sy.
Upéi ahecha kuaa pe kuña oka'uha Tupã mba'éva, ha umi ojejukava'ekue Jesúspe oikuaauka haguére ruguýpe. Ahechávo chupe che pirĩmba.
Upévo upe Tupã remimbou he'i chéve: “Mba'ére piko ne pirĩmba? “Amombe'úta ndéve pe ñemihamegua he'iséva ha pe kuña ha pe tymba vai guasu ogueraháva chupe hi'ári, umi 7 iñakã ha umi 10 hatĩ.
Pe tymba vai guasu rehechava'ekue ha'e peteĩ oikoveva'ekue yma, ha ndaipóri véima; osẽta jepe pe yvykua pypukúgui oñehundiete haguã. Umi yvypóra, héra oĩ'ỹva kuatiañe'ẽ tekove rehe guápe oiko ypy guive ko yvy, ipirĩmbáta ohechávo ko tymba vai guasu yma oikoveva'ekue ha ko'ágã ndaipóri véimava, ha ou jeýtava.
Ko'ápe ojehecháta mávapa iñarandu ha imba'e kuaa: Umi 7 akã he'ise 7 yvyty pe kuña oguapyha; ha umi akã avei he'ise 7 mburuvicha guasu.
Umi mburuvicha umívagui, ho'áma 5; peteĩ oime ko'ágã oisãmbyhy tetã, ha pe ambue katu ne'ĩra gueteri ou. Ha ágã ou vove ko ipaha pegua, ndahi'aremo'ãi.
Pe tymba vai guasu yma oikoveva'ekue ha ndaipóri véimava, upéva hína pe 8ha, umi 7 rehegua jepe avei hína ha'e, ha oho oñehundi etévo.
Umi 10 hatĩ rehechava'ekue, 10 mburuvicha guasu hína, ne'ĩrava gueteri oñepyrũ oisãmbyhy, ha peteĩ óra, pe tymba vai guasu ndive, ipu'akáta mburuvicha guasúicha.
Umi 10 mburuvicha guasu oĩ peteĩ ñe'ẽme ha ome'ẽta ipu'aka ha mburuvichaha reko oguerekóva pe tymba vai guasúpe.
Oñorãirõta hikuái pe Ovecha Ra'y ndive; ha pe Ovecha Ra'y ipu'akáta hesekuéra, oguerekóvo hendive umi Tupã ohenói ha oiporavova'ekue, ha heko jojáva, pe Ovecha Ra'y ha'égui Ijára Jára jey, ha mburuvicha guasu ruvicha guasu.”
Pe Tupã remimbou he'i avei chéve: Umi y rehechava'ekue, oguapyhápe pe kuña reko vai, táva hína, yvypóra, ñe'ẽ ha tetãnguéra.